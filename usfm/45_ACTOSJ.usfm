\id ACT Kulvi Outer Seraji Bible
\ide UTF-8
\rem Copyright Information: Creative Commons Attribution-ShareAlike 4.0 License
\h प्रेरित
\toc1 प्रेरिते काम
\toc2 प्रेरित
\mt1 ACTS OF APOSTLE
\mt1 प्रेरिते काम
\is भूमिका
\ip प्रेरिते काम कताबा आसा लूका लिखै दै सुसमाच़ारा का आजूए गल्लो वर्णण। एतो खास मकसद आसा इहय खोज़णअ कि यीशूए शुरूआती विश्वास करनैं आळै च़ेलै पवित्रात्में साबै हांढदी यीशूए बारै सुसमाच़ार “यरूशलेम, सारै यहूदिया, सामरिया और पृथूईए कूंणैं तैणीं” (1:8) किहय करै फणांऊंअ। अह आसा मसीही आन्दोलनो विवरण ज़ेते शुरूआत हूई यहूदी लोगा बिच़ै और बढ़दी-बढ़दी बणअ पूरै संसारे लोगो विश्वास। लिखणैं आळअ डाहा एसा गल्लो बी धैन कि एसा कताबा पह्ळणैं आळै इहय बी निंहचअ होए कि मसीही लोग नाईं तै रोमीं राज़ा विद्रोही राजनितिक शक्ती आथी, और मसीही विश्वास थिय यहूदी धर्मां पूरै करनैं आळअ।
\ip प्रेरिते काम कताबा सका चीई बाखा बांडी, ज़ुण एसा च़िज़ा लागातार बढ़दै रहैऊआ ज़ेथ यीशू मसीहे सुसमाच़ारो प्रच़ार हुअ और कलिसीया स्थापना हूई : 1) यीशूए स्वर्गै नाशणैं का बाद यरूशलेमैं मसीही आंदोलने शुरूआत; 2) पलीस्तीने होरी हिस्सै दी एतो प्रसार; 3) भूमध्यसागरे देशै एतो प्रसार।
\ip प्रेरिते कामें एक खास महत्वपूर्ण गल्ल आस अह कि पवित्रात्में क्रियाशीलता। सह होथा पिन्तेकुस्ते धैळी यरूशलेमें कठा हूऐ दै विश्वासी परैंदै बड़ी शगती संघै, और एसा कताबा दी खोज़ी घटणें बगती किय कलीसिया और अगुएओ मार्गदर्शण और तिन्नां लै सामर्थ बी दैआ। प्रेरिते कामां दी दैनैं दै कई उपदेशा दी आसा शुरूआती मसीही संदेशो सार पेश किय द और एथ दी खोज़ी दी घटणां करा विश्वासीए ज़िन्दगी दी और कलीसिये भूमिका दी एऊ संदेशे सामर्था प्रगट।
\iot रूप-रेखा
\io1 ग्वाही दैणा लै त्यारी 1:1-26
\io2 (क) यीशूए आखरी आज्ञा और प्रतिज्ञा 1:1-14
\io2 (ख) यहूदो ज़ैगा दूजअ च़ेलअ 1:15-26
\io1 यरूशलेमैं ग्वाही 2:1-8:3
\io1 यहूदिया और सामरिया दी ग्वाही 8:4-12:25
\io1 पौलुसे सेऊआ काम 13:1-28:3
\io2 (क) पैहली प्रच़ार-यात्रा 13:1-14:28
\io2 (ख) यरुशलेमैं सम्मेलन 15:1-35
\io2 (ग) दुजी प्रच़ार-यात्रा 15:36-18:22
\io2 (घ) चिऊथी प्रच़ार-यात्रा 18:23-21-16
\io2 (ङ) यरूशलेम, कैसरीया और रोम कैद पौलुस 21:17-28:31
\c 1
\s भेत-बछ़ैण
\p
\v 1 हे थियुफिलुस, मंऐं लिखी ती ताल्है पैहली कताब तिन्नां गले बारै, ज़ुंण प्रभू यीशू शुरू दी किय और करदअ और सखाऊंदअ रहअ।
\v 2 तेसा धैळी तैणीं, ज़सा धैळी तिंयां प्रेरित (च़ेलै) ज़ुंण तेऊ च़ुनै तै, सह तिन्नें सह्मनै पबित्र आत्मां करै आज्ञा दैई उझै नांईंं च़कअ।
\v 3 प्रभू यीशू दुख भोगणैं का बाद बड़ैई पाकै सबूता संघै आपणैं आप ज़िऊंदअ रैहैऊअ; और च़ाह्ळी धैळै तैणीं रहअ सह तिन्नां संघै और परमेश्वरे राईसीए गल्ला करदअ लागी।
\v 4 और तिन्नां सेटा मिली करै दैनी तिन्नां लै आज्ञा कि येरूशलेमा निं छ़ाडी, पर बाप्पूए तेसा प्रतिज्ञा पूरी हणैं तैणीं रहै न्हैळै लागी, ज़सरै बारै तम्हां का मंऐं खोज़अ द आसा।
\v 5 किल्हैकि यहून्ना ता दैनअ पाणीं करै बपतिस्मअ; पर थोळै धैळै बाद हणअ थारअ बपतिस्मअ पबित्र आत्मां करै।
\s यीशूओ स्वर्गारोहण
\p
\v 6 ता तिन्नैं सोभी कठा ह्ई करै प्रभू का पुछ़अ कि “हे प्रभू, ताह कै इस्त्राएला लै एभी दैणअ राज़ फरेऊई?
\v 7 प्रभू तिन्नां लै बोलअ, “ तिन्नां ऋतु और बगता ज़ाणनैंओ काम निं थारअ आथी ज़ेतो अधिकार पिता परमेश्वरै आप्पू का आसा डाअ द।
\v 8 पर ज़ेभै पबित्र आत्मां तम्हां दी एछे, तेभै भेटणीं तम्हां सामर्थ; और येरूशलेम और सारै यहूदिया और सामरिया दी और धरतिए कूंणैं तैणीं हणैं तम्हैं मेरै गुआह।
\v 9 इहय बोली करै प्रभू तिन्नें हेरदी-हेरदी च़कअ उझै और बादळै च़ोरअ सह तिन्नें आच्छी का दूर।
\v 10 प्रभू नाशदी बारी तै तिंयां सोभ लागै दै सरगा बाखा लै भाळै, और दूई दूत शेतै झिकळै बाह्नै दै तिन्नां सेटा लै आऐ और खह्ळूऐ।
\v 11 तिन्नैं दूतै तिन्नां लै बोलअ, “हे गलीली माह्णुंओ, तम्हैं इधी खह्ळुई करै किल्है आसा लागै दै सरगा बाखा ळै भाळै? अहैई यीशू ज़ुंण तम्हां सेटा का स्बर्गा लै च़कअ, ज़िहअ करै तम्हैं अह स्बर्गा लै नाशदअ भाळअ, तिहअई एछणअ अह बापस।”
\s यहूदा इसकरोतीए ज़ैगा मतियाह लै पदवी भेटणीं
\p
\v 12 तैबै तिंयां जैतून नांऊंऐं धारा का ज़ुंण येरूश्लेमा नेळ एकी सबते धैळी दूर थी, तिधा का फिरै बापस तिंयां येरूशलेमा लै।
\v 13 और ज़ांऊं तिंयां येरूशलेमै पुजै और तिंयां रहै तिधी घरे परैंधळी मज़ला एकी टाहळै। तिधी तै पतरस, यहून्ना, याकुब, आंदरिआस, फिलिप्पुस, थोमा, बरतुलमैं, मत्ती, हलफ्ईओ शोहरू याकुब,‍ शिमोन ज़ेलोतेस और याकुबो शोहरू यहूदा।
\v 14 ईंयां सोभै तै कई बेटळी और प्रभू यीशूए आम्मां मरिअम और तेऊए भाई संघा एक मन ह्ई करै प्राथणां करदै लागै दै।
\p
\v 15 और तिन्नांई धैळै पतरस तिन्नां सोभी भाई बिच़ै ज़ुंण कोई एक शौ बिह ज़ह्णैं तै, खळअ उझ़ुई करै बोलदअ लागअ,
\v 16 “हे भाईयो, अह थिय ज़रूरी कि पबित्र शास्त्रा दी लिखअ द पूरअ होए, ज़ुंण पबित्र आत्मां दाऊदे मुँहा का पैहलै ई यहुदे बारै ज़ुंण प्रभू यीशू पकळाऊणैं आळै मांझ़ै मुखिय थिय, बोली।
\v 17 किल्हैकि सह ता गिणअ हाम्हां बिच़ै, और सेबकाई लै बी हुअ साझ़ू।
\v 18 तेऊ अधर्में कामां करै एक खेच मोलै ल्अ; और तेऊए हुअ उटअ मूँड और खळी ज़ांघा और तेऊओ पेट फुटअ, और सारी आंजा निखळी बागै।
\v 19 और एसा गल्लो थोघ लागअ येरूशलेमैं रहणैं आळै सोभी लोगा का, इधी तैणीं कि तेऊ खेचा लै बोला तिन्नें बोली दी “हकळदमअ” अर्थात खुनीं खेच।
\v 20 किल्हैकि भज़न सहिंता दी आसा लिखअ द कि 'तेऊए घर लोळी ज़ुआळुअ, और तेथ निं लोळी कोहै बसअ,' तेऊए पदबी लोळी कसा होरी भेटी।
\v 21 तै, ज़ेतरै धैळै प्रभू यीशू हाम्हां संघै एछदअ-नाशदअ रह, अर्थात, यूहन्नें बपतिस्मा दैणैं ओर्ही प्रभूए स्बर्गै नाशणैं तैणीं ज़ुंण लोग हर बगत हाम्हां संघै रहै,
\v 22 सहैई गल आसा अह कि तिन्नांई बिच़ा का एक आदमीं हाम्हां संघै प्रभूए ज़िऊंदै हणैंओ गुआह होए।
\v 23 तैबै तिन्नैं दूई ज़ह्णैं खळै कीयै, एक युसुफ; ज़सा लै बरसबा बोला और तेऊओ पळणांअ आसा युसतुस और दुजअ किय खळअ मतिंयांह।
\v 24 तेखअ तिन्नैं सोभी एही प्राथणां की कि हे प्रभू, तूह ज़ुंण सोभीए मना ज़ाणां, एसा गल्ला कर प्रगट कि इन्नांं दूई मांझ़ै तंऐं कुंण आसा च़ुनअ द,
\v 25 कि सह एसा सेबकाई और प्रेरिताईओ पद ल्ई सके; ज़सा यहूदा छ़ाडी करै आपणीं ज़ैगा लै नाठअ।
\v 26 तेबै तिन्नैं सोभी तिन्नां दूहीए नांऊंऐं परच़ी पाई और परच़ी निखळी मतिंयांहे नांऊंऐं, और सह गिह्णुंअ तेखअ तिन्नां गैरा च़ेलै संघै बाहरूअ च़ेलअ।
\c 2
\s पवित्र आत्मों एछणअ
\p
\v 1 ज़ांऊं पिंतेकुस्ते धैळी आई, ता तिंयां सोभ तै हुऐ दै एकी ज़ैगा कठा।
\v 2 और हेरा हेरी सरगा का एक ढिशा बागरी ज़ेही छ़ेळ हुई और ज़ेऊ घरै तिंयां बेठै दै थीयै, सारअ घअर बह्ज़ेरूअ।
\v 3 और तिन्नां का धेछुई आगी ज़ेही ज़िभा फुटदी और तिंयां ज़िभा आई तिन्नां हरेकी परैंदै।
\v 4 और तिंयां सोभ भरुऐ पबित्र आत्मां करै, और ज़ेही सामर्थ तिन्नां लै आत्मां बोळणें दैनीं, तिहैई लागै तिंयां होरी-होरी बोली बोलदै।
\p
\v 5 और सरगा हेठै हर ज़ाती का रहा तै भगत यहूदिए येरूशलेमा दी।
\v 6 ज़ांऊं सह बडी छ़ेळ हुई ता ओरी-पोरी का आऐ बडै भारी लोग और तिधी हूई बडी भीड़ कठा और लोग हैळुऐ, किल्हैकि तिन्नां शुह्णिंया त हरेकी का इहय कि ईंयां आसा लागै दै म्हारी ई बोली दी गल्ला करदै।
\v 7 और तिंयां हुऐ रहैन-परशैन और तिंयां लागै बोलदै कि हेरा, ईंयां ज़ुंण बोलदै आसा लागै दै, ईंयां गलीली निं आथी?
\v 8 तै किल्है लागी हाम्हां मांझ़ै हरेकी का आपणीं ज़ल्म भूमिए बोली शुंह्णदी।
\v 9 हाम्हैं ज़ुंण पारथी, मेदी, एलामी, मेसोपुटामियां, हिंदूस्तानी, यहूदिया, कम्पदुकिआ, पुंतुस, आसिआ,
\v 10 फ्रूगिआ, पंफुलिआ, मिसर, लिबुआ देशा का ज़ुंण कुरेना नेळ आसा, इन्नां सोभी देशे रहणैं आळै और रोमीं प्रबासी, और कै यहूदी और कै यहूदी धर्म मनणैं आळै, क्रेती और अरबी बी आसा।
\v 11 पर आपणीं-आपणीं भाषा बोली दी आसा लागै दै इन्नां का परमेश्वरे बडै-बडै कामें च़रच़ा शुंणदै!
\v 12 और तिंयां सोभ हुऐ रहैन और हैळुई करै लागै एकी दुजै का बोलदै कि “अह किज़ै लागअ दा हंदअ”
\v 13 पर कई किय ठठअ मज़ाक कि इन्नां आसा शराब लागी दी।
\s पतरसो भाषण
\p
\v 14 तैबै पतरस तिन्नां गैरा च़ेलै संघै खळअ उझ़ुअ और ज़ोरै-ज़ोरै लागअ बोलदअ कि “हे यहूदिओ, और येरूशलेमा नगरी रहणैंआळैओ, एसा गल्ला ल्आ समझ़ी और कान लाई शुणां मेरी गल्ला।
\v 15 ज़िहअ तम्हैं सोच़ा की ईंयां आसा नशै दी, ईंयां निं नशै दी आथी किल्हैकि एभै ता मैची सुरज़ निखळअ,
\v 16 पर अह गल आसा सह ज़ुंण योएल नबी बोली दी,
\p
\v 17 कि परमेश्वर बोला इहय कि अंते धैळी हणअ इहय कि, मूँह पाणीं आपणीं आत्मां माह्णूं दी और थारी शोहरी और शोहरू करनी भबिशयाबाणीं और थारै ज़ुआना और बुजुर्गा भाळणैं सुपनैं।
\p
\v 18 तिन्नां धैळै पाणीं मूँ आपणैं दास और दासी लै बी पबित्र आत्मां और तिन्नां बी करनीं भबिशयाबाणीं।
\p
\v 19 और उझै सरगै करनैं मूँह अदभुत काम और ऊंधै धरती दी करनै च़िन्ह, अर्थात मूँह रहैऊणैं लोहू, आग और धूंऐंए बादळ ।
\p
\v 20 प्रभूए महान और सिध धैळै एछणै का पैहलै हणअ सुरज़ न्हैरअ और ज़ोथ हणीं खुना ज़ेही।
\p
\v 21 और ज़ुंण कोई बी प्रभूओ नांअ ल्ऐ, तेऊ भेटणअ उद्धार।
\p
\v 22 हे इस्त्राएलिओ, इन्नां गल्ला शुणा कि नासरी त एक माह्णूं ज़सरअ परमेश्वरा का हणेंए प्रमाण आसा सामर्थे काम और नोखै काम और च़िन्हां करे प्रगट; ज़ुंण परमेश्वरै तम्हां बिच़ै करी तेऊ करै रहैऊऐ; ज़ुंण तम्हैं आप्पै भाळै।
\v 23 सहैई ज़ांऊ परमेश्वरे इछा और होनहार ज्ञानें साबै ढाकअ और तम्हैं अधर्मिंए हाथै क्रूसा दी लटकाऊई करै मारअ।
\v 24 पर सहैई छ़ड़ैऊअ परमेश्वरै मौते शांघळी लोहै का और सह किय ज़िऊंदअ; किल्हैकि अह गल ती अनहोणीं कि सह मौते बशै रंहदअ।
\v 25 किल्हैकि दाऊद लिखा तेऊए बारै इहय कि,
\p 'हूँ रहअ हमेशा प्रभू आपणैं सह्मनै भाळअ लागी, किल्हैकि सह आसा मेरी दैहणीं बाखा ताकि हूँ फिशळूं नांईंं।
\p
\v 26 एता करै भरूअ मेरअ मन आनंदा दी और मेरी ज़िभ हुई मगन और मेरअ शरीर बी रहणअ आशा दी बसी।
\p
\v 27 किल्हैकि ताह निं मेरै प्राण अधोलोका दी छ़ाडणैं, और ना ता आपणैं पबित्र ज़ना शळणैं दैणअ।
\p
\v 28 तंऐं खोज़अ मुखा ज़िंदगीओ रसतअ, और ताह भरनअ हूँ आपणैं दर्शणा करै खुशी दी।
\p
\v 29 हे भाईयो, हूँ सका तेऊ कुलपति दाऊदे बारै शाह डाही करै बोली कि सह ता नाठाअ मरी और तेऊए क्रिआ करम बी हुऐ और तेऊए कब्र आसा आझ़़ तैणीं बी हाम्हां सेटा पळी दी।
\v 30 सह त भबिशयाबगता और तेऊ का त थोघ कि परमेश्वरै दैनैं दा तेऊ लै क्ऊंलै बच़न कि मूँह बशैळणअ तेरी ई खांनदानी का एक आदमीं तेरै सिंहासणा दी।
\v 31 तेऊ हेरअ त सह होनहार पैहलैई का भाळी और मसीहे ज़िऊंदै हणें बारै की भबिशयाबाणीं कि नां ता तेऊओ प्राण अधोलोकै छ़ाडअ और ना तेऊए देह शळी।
\v 32 अहैई यीशू किय परमेश्वरै ज़िऊंदअ ज़सरै हाम्हैं सोभ गुआह आसा।
\v 33 इहय करै परमेश्वरे दैहणैं हाथा का सोभी का बडअ पद पाई करै, और पिता का सह पबित्र आत्मां पाई करै ज़सरी प्रतिज्ञा की ती, सह तरैळी तेऊ हाम्हां दी ज़ुंण तम्हैं भाळा और शुणां।
\v 34 किल्हैकि दाऊद ता निं स्बर्गै उखळअ; पर आप्पै बोला सह इहय कि प्रभू बोलअ मेरै प्रभू का इहय कि
\p
\v 35 “मेरै दैहणैं बेश, ज़ेभै तैणीं कि हूँ तेरै बैरी तेरै पैरा हेठे च्ऊकी निं बणांऊं”।
\v 36 इसराइलो सारअ घरानअ ल्ऐ ऐबै एसा गल्ला समझ़ी कि ज़ुंण यीशू तम्हैं क्रूसा दी मारअ, सह बणांअ परमेश्वरै प्रभू बी और मसीह बी।
\p
\v 37 तैबै शुळणैं आळेए दिल छ़ेदुऐ और तिंयां पतरस और होरी प्रेरिता का पुछ़दै लागै कि हे भाईयो, ऐबै तै हाम्हैं किज़ै करमैं?
\v 38 पतरसै तिन्नां लै बोलअ, आपणैं मन बदळा और तम्हां मांझ़ै हरेक आपणैं-आपणैं पाप माफी लै प्रभू यीशूए नाऊंआ दी ल्आ बपतिस्मअ, तै भेटणअ तम्हां पबित्र आत्मों दान।
\v 39 किल्हैकि अह प्रतिज्ञा आसा तम्हां लै, थारी आदा लुआदा लै और तिन्नां सोभी दूर-दूर रहणैं आळै लोगा लै बी आसा ज़सा प्रभू म्हारअ परमेश्वर पिता आप्पू सेटा लै शादे।
\v 40 तेऊ होरी गल्ला दी बी ग्वाही दैई करै समझ़ाऊऐ कि आपणैं आप रहै टेढी ज़ाती का बच़ी।
\v 41 और ज़ुंण तेऊओ बच़न ग्रहण किय, तिन्नैं ल्अ बपतिस्मअ और तेसाई धैळी मिलै लगभग च्अन हज़ार लोग तिन्नां संघै।
\v 42 तेखअ तिंयां सोभ लागै प्रेरिता का शिक्षा लंदै, संगती, प्रभू भोज़ा करदै और प्राथणां दी रहै लौलीन।
\s विश्वासीए संगत
\p
\v 43 ता सोभी लोगा दी पळी ड्अर, और बडै भारी अदभुत काम और च़िन्ह ह्आ तै प्रेरिता करै प्रगट,
\v 44 और तिंयां सोभ विश्वास करनै आळै रहा तै कठा, और तिन्नें सोभ च़िज़ा बी ह्आ ती कठा।
\v 45 और तिंयां आपणीं-आपणीं सम्पती और समान बेच़ी-बेच़ी करै ज़ेही ज़सरी ज़रुरत ह्आ ती तेही करा तै बांडी।
\v 46 और हर धैलै ह्आ तै तिंयां मांदरै कठा और घरै-घरै प्रभू भोज़ करदी आनंद और भलै मनै खा तै रोटी।
\v 47 ता तिंयां सोभ करा तै परमेश्वरे स्तुती और सोभ लोग तै तिन्नां करै खुश और ज़सरअ उद्धार ह्आ त, तिन्नां मलाऊआ त हर धैळै प्रभू तिन्नां संघै।
\c 3
\s लैंगळअ भिखारी ठीक करनअ
\p
\v 1 पतरस और यहून्ना चिऊथै पहरै प्राथणां करने बगती तै लागै दै मांदरा लै नाशदै।
\v 2 और लोग तै लागै दै एकी ज़ल्मा ओर्हीए लैंगळै च़की आणदै। तेऊ डाहा तै तिंयां धैळ मांदरे तेसा प्र्ऊळी आजू; ज़सा लै सुंदर प्र्ऊळ बोला तै; तिधी बशैळी कि सह एछदै नाशदै लोगा का भीख मांगे।
\v 3 ज़ांऊं तेऊ लैंगळै पतरस और यहून्ना मांदरा लै नाशदै भाळै, और तिन्नां का लागअ भिखा मांगदअ।
\v 4 पतरसै यहून्ना संघै तेऊ लैंगळै बाखा धैना संघै भाळी करै बोलअ, “हाम्हां बाखा लै भाळ”,
\v 5 और सह लागअ एसा आशा तिन्नां बाखा लै टकटकी करै भाळअ कि इनै लाअ मुल्है किज़ै दैई।
\p
\v 6 तैबै पतरसै बोलअ कि “सुंन्नअ च़न्दी ता नि मुखा आथी; पर ज़ुंण मुखा आसा, सह लाअ मंऐं ताल्है दैई: “प्रभू यीशू मसीह नासरीए नांऊंऐं हांढ- फिर।”
\v 7 और पतरसै तेऊओ दैहणअ हाथ ढाकअ और सह झ़ैऊअ खळअ और नढैऊऐ तेऊए ज़ाह्नूं और पैरा दी आअ बल और
\v 8 सह हुअ छ़ाह्ळ दैई खळअ और सह लागअ हांढदअ-फिरदअ और सह लागअ छ़ाह्ळा दैंदअ और ठुहरदअ और परमेश्वरे स्तुति करदअ और तिन्नां संघै नाठअ मांदरा भितरा लै।
\v 9 तैबै होरी लोगै सह हांढदअ फिरदअ भाळी करै और परमेश्वरे स्तुति भाळी
\v 10 सह बछ़ैणअ कि अह आसा सहैई ज़ुंण मांदरे सुंदर प्र्ऊळी आजू बेठी करै भीख मांगा त; और ते्ऊ च़मतकारा भाळी ज़ुंण तेऊ लैंगळै लै हुअ; सोभ हुऐ रहैन।
\s मांदरै पतरसो उपदेश
\p
\v 11 मांदरै ज़ांऊं सह लैंगळअ; पतरस और यहून्ना का ढाखुअ द त, ता सोभ लोग आऐ तिधी सुलैमाने ओसरै सेटा ज़सा लै सुलैमानो बोला तै; तिन्नां सेटा लै आऐ सोभ ठुहरी करै।
\v 12 इहय भाळी करै पतरसै तिन्नां लोगा लै बोलअ, “ हे इस्त्राएलिओ, तम्हैं किल्है ह्आ एऊ आदमीं भाळी रहैन? और हाम्हां बाखा लै किल्है आसा लागै दै इहय करै भाळै कि ज़िहअ हाम्हैंई किय अह आपणीं शगती और भगती करै हांढदअ फिरदअ?
\v 13 “अब्राहम, इसहाक और याकुबो परमेश्वर,‍‍ म्हारै बाब दादे परमेश्वरै की आपणैं सेबक यीशूए महिंमा, ज़ुंण तम्हैं ढाकअ और ज़ांऊं पीलातुसै तेऊ छ़ाडणेंओ बच़ार किय, ता तेभै किय तम्हैं तेऊ सह्मनै तेऊ लै नांईंं।
\v 14 तम्हैं किय तेऊ पबित्र और धर्मीं लै नांईंं, और एही अरज़ की, कि एकी हत्यारै पापी छ़ाडा जेहला का यीशूए बदळै तम्हां लै पोर्ही।
\v 15 और तम्हैं पाअ ज़िंदगी बणांणैं आळअ मारी, ज़ुंण परमेश्वरै मूंऐं दै बिच़ा का ज़िऊंदअ किय और एसा गले आसा हाम्हैं गुआह।
\v 16 और तेऊए हीं नांऊंऐं, तेऊ विश्वासा करै ज़ुंण तेऊए नांऊंऐं आसा, एऊ आदमीं ज़सा तम्हैं भाळा और बछ़ैणा बी; दैनी सामर्थ; और ठीक तेऊई विश्वासै ज़ुंण यीशू करै आसा, तेऊ किय अह माह्णूं तम्हां सोभी सह्मनै बिलकुल ठिक-ठाक हांढदअ फिरदअ।
\p
\v 17 और हे भाईयो, मुखा आसा थोघ कि अह काम किय तम्हैं नांसमझ़ी दी और तिहअई किय थारै मुखिए, सरदारै बी।
\v 18 पर ज़ुंण गल्ला परमेश्वरै भबिश्याबगते मुंहा का पैहलैई का बोली ती कि मसीहा भोगणअ दुख; और तिंयां गल्ला की तेऊ एसा रिती पूरी।
\v 19 तैहीता मन बदळा और बापस फिरा कि थारै पाप मिटी जाए, और प्रभू सह्मनैं न्ऊंऐं हणेंए धैळै एछे।
\v 20 और सह तेऊ यीशू भेज़े ज़ुंण तम्हां लै पैहलैई का मसीह ठहराऊअ द आसा।
\v 21 अह आसा ज़रूरी कि सह स्बर्गै तेभै तैणीं रहे, ज़ेभै तैणीं कि सह सोभी गल्ला सुधारी निं सके; ज़सरी च़रच़ा परमेश्वरै आपणैं पबित्र भबिश्याबगते खाखा का आसा बोली दी, ज़ुंण संसारे उत्पति ओर्ही एछदै आऐ।
\v 22 ज़िहअ कि मुसा नबी बोलअ कि प्रभू परमेश्वरा झ़ैऊणअ थारै भाई बंधा बिच़ा का तम्हां लै मूँह ज़िहअ एक भविष्यवक्ता, सह ज़ुंण बी तम्हां लै बोले, तेऊए शुणैं।
\v 23 पर तिंयां सोभ ज़ुंण तेऊए नांईंं शुंणें तिंयां करनै तिन्नां लोगा बिच़ा का नाश।
\v 24 और शमुएला ओर्ही तेऊका बादा आळै ज़ेतरै बी भबिशयाबगता गल्ला की, तिन्नैं सोभी दैनअ इन्नां धैळेओ संदेशअ।
\v 25 तम्हैं आसा भबिशयाबगते संताना और बाईदे साझ़ू, ज़ुंण परमेश्वरै थारै बाब दादै संघा बाईदअ किय। ज़धू परमेश्वरै अब्राहमा का बोलअ कि, “तेरै बंशा करै पाणीं पृथूईए सारै घरानै आशीष।”
\v 26 परमेश्वरै आपणअ सेबक झ़ैऊअ और सोभी का पैहलै भेज़अ सह तम्हां सेटा लै कि तम्हैं हरेक बुराई का दूर ह्ई करै प्रभू का आशीष पाऐ।
\c 4
\s माहासभा सह्मनैं पतरस और यूहन्ना
\p
\v 1 ज़ांऊं तिंयां लोगा का इहय बोलदैई तै लागै दै ता मांदरे सरदार और सदुकी आऐ तिन्नां च़िकदै ठुहरी करै।
\v 2 किल्हैकि तिन्नां आई तिन्नां लै रोशै कि तिंयां तै लागै दै लोगा सखाऊंदै और प्रभू यीशूओ उदाहरण दैई-दैई करै मरी करै ज़िंऊंदै हणें प्रच़ारा करदै।
\v 3 और तिन्नैं तिंयां ढाकै और दुजै धैळै तैणीं डाहै तिंयां तिन्नैं जेहला दी पाई किल्हैकि तेभै गई ती सान्ह पळी।
\v 4 पर बच़न शुळणैं आळै कई लोगै किय विश्वास और तिन्नेंं गिणती हुई बढी करै लगभग पांज़ हाज़ारा तैणीं।
\p
\v 5 दुजै धैळै हुअ इहय कि तिन्नेंं सरदार, बुज़ुर्ग और शास्त्री
\v 6 और माहायाजक हन्ना और कैफा, यहून्ना, सिकंदर और ज़ेतरै बी माहायाजके घरानै का तै; तिंयां हुऐ सोभ येरूशलेमें कठा।
\v 7 और तिंयां कियै बिच़ै खळै और तिन्नां का लागै पुछ़दै कि अह काम तम्हैं कसरी शगती करै और कसरै नांऊंऐं किय?
\v 8 तैबै पतरसै पबित्र आत्मां दी भरूई करै तिन्नां लै बोलअ,
\v 9 “हे लोगो, सरदारो और बुज़ुर्गो, एऊ कमज़ोर लैंगळै आदमीं संघै ज़ुंण भलाई हुई, ज़ै आझ़़ हाम्हां का एते बारै पुछ़-ताछ़ आसा लाई दी करी, कि अह किल्‍है और किहय करै हुअ रांबळअ;
\v 10 ता तै ल्आ तम्हैं सोभ और सारै इस्त्राएली शुणीं प्रभू यीशू मसीह नासरीए नांऊंऐं ज़ुंण तम्हैं क्रूसा दी लटकाऊअ, और सह किय परमेश्वरै मरी करै ज़िऊंदअ और तेऊए शगती करै और तेऊए नांऊंऐं हुअ अह माह्णुं ज़ुंण तम्हां सह्मनै ठीक-ठाक खह्ळुअ द आसा, रांबळअ।
\v 11 अह आसा सहैई पाथर ज़ुंण तम्हैं राज़ मिस्त्री नकाम्मअ समझ़अ और सह हुअ कुंणींए सिरैओ पाथर।
\v 12 और कसा होरी करै निं मोक्ष आथी; किल्हैकि स्बर्गा हेठै माह्णूं दी नि होर कोहै नांअ आथी दैनअ द ज़सा करै मोक्ष भेटी सके।
\p
\v 13 ज़ैबै तिन्नैं पतरस और यहून्नों साहस भाळअ, और इहय थोघ लागअ कि ईंयां आसा नपहळ और आम आदमीं, ता तिंयां हुऐ रहैन; और तेखअ तिन्नैं बछ़ैणैं कि ईंयां आसा यीशू संघै रहै दै।
\v 14 और सह आदमीं ज़ुंण ठीक हुअ त, तेऊ तिन्नां संघै खह्ळुऐ दै भाळी करै निं तिंयां तिन्नें बिरोधा दी किछ़ै करी सकै।
\v 15 पर तिन्नां तेसा सभा का बागै नाशणें आज्ञा दैई करै लागै तिंयां आप्पू बिच़ै बच़ारा करदै कि,
\v 16 इन्नां मांह्णूं संघै कै करनअ? किल्हैकि येरूश्लेमें रहणैं आळै सोभी का ग्अ थोघ लागी कि इन्नां करै हेरअ एक प्रसिध च़िन्ह रहैऊई और हाम्हैं बी निं एसा गल्ला लै नकार करी सकदै।
\v 17 पर एते तैणीं कि अह गल निं लोळी लोगा बिच़ै खासी फैली, हाम्हां डरैऊणैं धमकाऊंणैं ईंयां ताकि एऊ नांऊंआ करै ईंयां भी कसा माह्णूं संघै एते बारै गल्ला नांईं करे।
\v 18 और तैबै तिन्नैं तिंयां शादै और चतैनगी दैई करै बोलअ कि यीशूए नांऊंऐं निं किछ़ बोली और नां कसा सखाऊई।
\v 19 पर पतरस और यहून्नै उत्तर दैनअ कि तम्हैंई करा एसा गल्लो फैसलअ कि परमेश्वरा नेळ रहणअ आसा भलअ कि परमेश्वरा का बढी करै हाम्हैं थारी गल्ला मनूं।
\v 20 किल्हैकि इहय ता हाम्हां का ह्ई निं सकदअ कि ज़ुंण हाम्हैं भाळअ और शुणअ, तेऊ हाम्हैं होरी का नांईंं खोज़े।
\v 21 तैबै तिन्नैं तिंयां धमकी दैई करै छ़ाडै, किल्हैकि लोगे कारण निं तिन्नां सज़ा दैणा लै कोई दाऊ पेच़ भेटअ; और तै कि ज़ुंण सह घटणा हुई ती तेता करै करा तै सोभ लोग परमेश्वरे बड़ाई।
\v 22 किल्हैकि सह आदमीं ज़सा दी चंगाईओ च़िन्ह रैऊअ त, सह त च़ाह्ळी साला का बी बडी अमरो।
\s सोभी विश्वासीए प्राथणां
\p
\v 23 तिंयां तिधा का छ़ुटी करै आपणैं साथी सेटा पुजै बापस और ज़ुंण बी माहायाजक और पुरनिंऐं तिन्नां का बोलअ सह शणांऊंअ तिन्नैं तिन्नां का।
\v 24 इहय शुणीं करै तिन्नैं सोभी एक च़ित ह्ई करै परमेश्वरा लै ज़ोरै-ज़ोरै बोलअ, हे मालक, तूह आसा सहैई ज़ुंणीं स्बर्ग और धरती और समुंद्र और ज़ुंण तेथ दी आसा बणांऐ।
\v 25 तंऐं पबित्र आत्मां करै आपणैं सेबका म्हारै दादै दाऊदे मुखा का बोलअ
\p 'कि होरी ज़ाती हुलळ किल्है मच़ाऊअ? और देशे लोगै किल्है सोच़ी कज़ेही बेकार गल्ला?
\p
\v 26 प्रभू और तेऊए मसीहे बिरोधा दी खह्ळुऐ धरतीए राज़ै, और हाकम हूऐ एकी ज़ैगा कठा'।
\v 27 किल्हैकि सच्च़ी तेरै सेबक यीशूए खलाफ ज़सरअ तंऐं अभिषेक किय, हेरोदेस और पुन्तियुस पिलातुस बी हुऐ होरी ज़ाती और इस्त्राएली संघै एसा नगरी कठा कि
\v 28 ज़ुंण किछ़ पैहलैई का तेरी सामर्थ और मती करै सोच़अ त तिहअई करे।
\v 29 ऐबै हे प्रभू, तिन्नेंं धमकी भाळ, और आपनैं हाम्हां तेरै दासा लै दै इहय बरदान कि तेरै बच़ना बडै हैअ हिम्मत बाह्निं करै शणांऊंऐ
\v 30 और च़ंगाई दैणा लै बढाऊ तूह आपणैं हाथा आजू; कि च़िन्ह और च़मतकार तेरै पवित्र सेबक यीशूए नांऊंए हाम्हैं करे।
\v 31 ज़ांऊं तिंयां प्राथणा करी मुकै ता सह ज़ैगा ज़िधी तिंयां कठा तै हुऐ दै तिधी हुई ज़ेही ज़ाज़री और सह ज़ैगा हिली और तिंयां सोभ भह्रूऐ पबित्र आत्मां करै और परमेश्वरे बच़ना रहै हैऊआ संघै शणांऊंदै लागी।
\s बिश्वासीओ कठा मिलीकरै ज़िन्दगी
\p
\v 32 और विश्वास करनै आळी मंडळी ती एक च़ित और एकी मनें, इधी तैणीं कि कोई बी आपणीं सम्पती निं आपणीं बोलदअ त; पर तिन्नेंं ती सोभै गल्ला एकी दुजै लै कठा।
\v 33 और प्रेरित बड़ी सामर्था संघै प्रभू यीशूए ज़िऊइ उझ़णें ग्वाही रहै दैन्दै लागी और तिन्नां सोभी लै त बडअ भारी गूण-जश।
\v 34 और तिन्नां मांझ़ै निं कोहै गरीब त आथी, किल्हैकि ज़सा का ज़ैगा ज़िम्मीं या घर बार तै, तिंयां तिन्नां बेच़ी-बेच़ी करै बिकी च़िज़े किम्मत आणा तै और तेता डाहा तै प्ररिते च़रणैं।
\v 35 और ज़ेही-ज़ेही ज़सरी ज़रुरत ह्आ ती तिहअ-तिहअ करा तै तिंयां सोभी लै बांडी।
\v 36 और युसुफ नांओं त एक साईप्रसा का एक लेवी; ज़सरअ नांअ प्रेरितै बरनबास अर्थात शांतिओ पुत्र त डाहअ द,
\v 37 तेऊ का ती धख ज़िम्मीं ज़ैगा और तेऊ सह बेच़ी और तेते किम्मत ज़ुंण भेटी सह डाही तेऊ प्रेरिते च़रणैं।
\c 5
\s हनन्याह और सफीरा
\p
\v 1 और हनन्याह नांओं बी त एक माह्णूं और तेऊए बेटळी सफीरा बी बेच़ी आपणीं ज़िम्मीं।
\v 2 और तेता बेच़ी करै ज़ुंण किम्मत भेटी, तेता का डाही धख आप्पू का च़ोरी और एसा गल्ला ज़ाणां ती तेऊए लाळी बी और तेतो एक भाग आणीं करै तिन्नैं प्रेरिते च़रणा आजू डाहअ।
\v 3 पर पतरसै तेऊ लै बोलअ, हे हनन्याह, शैतानैं तेरै मनै अह गल किल्है पाई कि तूह पबित्र आत्मां का झ़ुठअ बोले, कि ज़िम्मींए किम्मता का तूह धख च़ोरी डाहे?
\v 4 ज़ेभै तैणीं सह ताह सेटा ती, सह कै तेरी नि थी? ज़ांऊं सह बिकी ग्ई ती; तेभै बी कै सह तेरै बशै निं थी? तंऐं एही गल किल्है बच़ारी आपणैं मनै? तंऐं निं मांह्णूं का पर तंऐं बोलअ परमेश्वरा का झ़ुठअ।
\v 5 इन्नां गल्ला शुंणदी, हनन्याय पळअ धरनीं और तेऊ शोटै प्राण; और सोभी शुळणैं आळै हैळुऐ।
\v 6 और तेखअ कई ज़ुआनें तेऊए खाट बणांईं और बागै निंईं करै किय तेऊओ क्रिया-करम।
\p
\v 7 लगभग च़िई घांटै बाद तेऊए लाळी ज़ुंण किछ़ हुअ त इन्नां गल्ला का नज़ाण तिधी भितरा लै आई।
\v 8 तैबै पतरसै तेसा का पुछ़अ, “मुखा खोज़ कि सह ज़िम्मीं तम्हैं तेतरी बेच़ी ती? तेसा बोलअ कि हां, सह बेच़ी तेतरी किम्मता दी।
\v 9 पतरसै बोलअ कि अह कै गल आसा कि तम्हैं दूई आसा किय द प्रभूए आत्मां परखणा लै एकअ? भाळ तेरै मरधे क्रिया-करमा करनै आळै आसा दुआरै खह्ळुऐ दै और तुबी निंणीं इन्नां बागा लै।
\v 10 सह पळी नढैऊऐ धरनीं और तेसा बी शोटै प्राण, और तिन्नैं ज़ुआनैं भितरी एछी करै भाळी कि सह ग्ई मरी और तिन्नैं बी बागै निंई करै किय तेसरै लाळै संघै तेसो बी क्रिया-करम।
\v 11 इन्नां गला शुळणैं आळै और सारी कलीसिया दी पळअ हेळअ।
\s च़िन्ह और अदभुत काम
\p
\v 12 और प्रेरिते हाथै ह्आ तै कई च़िन्ह और च़मत्कार लोगा बिच़ै, और तिंयां सोभै ह्आ तै सुलैमानें ओसारै (च़ाऊळी) दी कठा।
\v 13 पर होरी मांझ़ै निं कसा एही हिम्मत हंदी ती कि तिन्नां बिच़ै नाशे, तैबी बी लोग करा तै तिन्नें बडी भारी बड़ाई।
\v 14 और विश्वास करनै आळै बडै भारी बेटळी और मरध रहै प्रभूए कलीसिया दी होर बी ज़ादै एछदै लागी।
\v 15 इधी तैणीं कि लोग आणां तै बमारा आदमीं खाट और खटोलै दी च़की करै और बाता डाहा तै सताऊई कि ज़ेभै पतरस एछे और तेऊए छ़ैली तिन्नां परैंदै पळे और तिंयां ठीक होए।
\v 16 और येरूशलेमा ओरी-पोरीए नगरी का बी लोग बडै भारी बमारा और अशुध आत्मां शाचै दै आणीं करै ह्आ तै कठा और तिन्नां सोभी दैआ तै प्रेरित राम्बळै करी।
\s प्रेरित कैदखानैं दी पाणैं
\p
\v 17 तैबै माहायाजक और तिन्नेंं सोभ साथी ज़ुंण सदुकिए पंथे तै; तिंयां ज़िधूऐ तिन्नां लै।
\v 18 और तिन्नैं प्रेरित ढाकै और तिंयां पाऐ जेहला दी बंद करी।
\v 19 पर राची परमेश्वरो एक स्बर्गदूत आअ और जेहलो दूआर खोल्हअ और तिंयां काढै बागा लै और बोलअ कि
\v 20 “नाशा, और मांदरे खह्ळुई करै, एसा ज़िंदगीए सोभी गल्ला खोज़ा लोगा का।”
\v 21 तिंयां इन्नां गल्ला शुणीं करै राच भैंदी नाठै मांदरा लै और लागै उपेदेशा दैन्दै;
\p पर माहायाजक और तेऊए साथी माहासभा दी एछी करै इस्त्राएलिए बुज़ुर्ग कठा कियै और जेहल खानै लै फैळअ भेज़अ कि तिन्नां आणां माहासभा लै।
\v 22 पर तिन्नां सपाही निं तिंयां जेहला दी भेटै और बापस फिरी करै फैळअ दैनअ कि,
\v 23 “हाम्हैं भाळअ जेहल खानअ बडै पहरै पाई आसा बंद किय द और शाणैं आसा लाऐ दै, पहरी आसा दुआरै खह्ळुऐ दै पर ज़ांऊं हाम्हैं खोलअ ता भितरी निं कोहै भेटअ!”
\v 24 ज़ांऊं मांदरे सरदारै और माहायाजकै ईंयां गल्ला शुणीं ता तिन्नां पळअ बडअ हैळअ फिकर कि तिन्नों कै हुअ होए?
\v 25 तेतरी कुंणीं एछी करै बोलअ कि हेरा, ज़ुंण तम्हैं जेहला दी तै बंद डाहै दै करी, तिंयां आसा मांदरै खह्ळुई करै लागै दै लोगा लै उपदेशा दैन्दै।
\v 26 तैबै तिन्नैं सरदार और सपाही भेज़ी करै तिंयां आणैं, पर ज़बरदस्ती खिंची करै निं तिन्नैं आणीं किल्हैकि तिंयां डरा तै लोगा का कि, लोग निं तिन्नां लै पाथरो ढो दैआ।
\p
\v 27 और तिन्नैं आणैं; संघा तिंयां माहासभा दी खळै कियै और माहायाजकै तिन्नां पुछ़अ,
\v 28 “हाम्हैं कै तम्हैं पैहलै निं समझ़ाऊऐ तै कि तम्हैं निं यीशूए नांऊंऐं उपदेश दैई? तैबी बी बज़ेरअ तम्हैं उपदेश दैई करै देश और तेऊ आदमिंओ खून तम्हैं म्हारै कैळै च़ाहा आळणअ?”
\v 29 तैबै पतरसै और होरी प्रेरितै उत्तर दैनअ कि “मांह्णूं का बढकर परमेश्वरे आज्ञा पालन करनअ आसा कर्तब्य और कर्म।
\v 30 म्हारै बाब-दादे परमेश्वरै किय मसीह यीशू ज़िऊंदअ ज़ुंण तम्हैं क्रूसा दी लटकाऊई करै मारअ त।
\v 31 सहैई बणांअ परमेश्वरै प्रभू और मोक्ष दैणैं आळअ और आपणैं दैहणैं हाथा करै बणांअ सह सोभीं का उछ़टअ ताकि इस्त्राएली लै मना बदळणें शगती और पापा लै माफी दैई सके।
\v 32 और हाम्हैं आसा इन्नां गले गुआह, और पबित्र आत्मां बी ज़ुंण परमेश्वरै तिन्नां लै आसा दैनी दी ज़ुंण तेऊए आज्ञा मना।”
\p
\v 33 इहय शुणीं करै तिंयां मनैं ज़ळै और तिंयां च़ेलै च़ाहै तिन्नैं मारनै।
\v 34 पर गमलिएल नांओ एक फरीसी ज़ुंण व्यवस्थापक और तेऊओ करा तै सोभ लोग आदरमान, न्याल्य दी खह्ळुई करै तिन्नां प्रेरिता थोळी घळी बागै करनें आज्ञा दैनीं।
\v 35 तैबै तेऊ बोलअ, “हे इस्त्राएलिओ, ज़ुंण बी तम्हैं इन्नां माह्णूं संघै करनअ च़ाहा, तेता करै हेरे सोच़ी समझ़ी करै।
\v 36 किल्हैकि इन्नां धैळै का पैहलै उझ़ुअ त थिऊदास इहय बोली करै कि हूंबी आसा किज़ै; और कोई च़ार शौ आदमीं हुऐ तेऊ संघै और सह पाअ मारी; और ज़ेतरै लोग तेऊ मना तै, तिंयां छिंगूऐ ओरी-पोरी और तिंयां बी मुकै।
\v 37 एता बाद नांअ लिखाईए धैळै यहूदा गलीली बी उझ़ूअ, और धख लोग बी फरेऊऐ तेऊ आप्पू बाखा, पर सह बी हुअ नाश और ज़ेतरै लोग तेऊ पिछ़ू तै; तिंयां बी नाठै ओरी-पोरी।
\v 38 ऐबै बोला हूँ तम्हां लै इहय कि इन्नां आदमीं का रहा दूर और इन्नां का निं किछ़ै मतलब डाहा; किल्हैकि ज़ै अह धर्म या काम माह्णूंए तरफा का होए; ता तै हणअ अह एकी धैळै खतम,
\v 39 पर ज़ै अह परमेश्वरा का आसा, तै निं तम्हैं इन्नां कधि मटाऊई सकदै, किधी इहय निं ह्आ कि तम्हैं बणा परमेश्वरा संघै लळाई लळदै।
\p
\v 40 तैबै तिन्नैं सोभी तेऊए गल्ला मनी; प्रेरित शादै और तिंयां च़िक्कै और इहय बोली करै छ़ाडै कि यीशूए नांऊंआ दी निं भी गल्ला करी।
\v 41 तिंयां एसा गल्ला का खुश ह्ई करै माहासभा का नाठै कि हाम्हैं प्रभूए नांऊंऐं बरै और बेईज़ती सैहणैं जोगी ता हुऐ।
\v 42 इहय करै रहै तिंयां धैळ मांदरै और घरै-घरै लागी ईहै उपदेशा दैन्दै कि प्रभू यीशू आसा मसीह और तेऊए सुसमाच़ारा शणाऊणैं का निं रूकै आथी।
\c 6
\s सात सेबक च़ुनणैं
\p
\v 1 तिन्नां धैळै ज़ांऊं विश्वासी च़ेलै बडै भारी खास्सै हुऐ, ता यूनानी बोली बोलणै आळै इब्रानी बोली बोलणैं आळै लै लागै बोलदै कि हर धैळै निं सेवकाई दी म्हारी बिधबा बेटळीओ धैन खैळ हंदअ।
\v 2 तैबै तिंयां बाराह च़ेलै आप्पू मांझ़ै कठा हुऐ और बोलअ कि अह गल निं ठीक हणीं कि हाम्हैं परमेश्वरे बच़ना छ़ाडी खैऊंदै-पणैंऊंदै रहे लागी।
\v 3 तैहीता हे भाईयो, आप्पू बिच़ा का च़ुना सात सुनाम माह्णूं ज़ुंण पबित्र आत्मां और बुधी दी परिपूर्ण होए, ताकि तिंयां एऊ कामां काज़ा करे।
\v 4 पर हाम्हां रहणअ प्राथणां और बच़ने सेबकाई दी लागी।
\v 5 अह गल लागी सारी मंडळी बधिया और तिन्नैं स्तिफनुस नांओ एक पुरश ज़ुंण विश्वास और पबित्र आत्मां दी परिपूर्ण त, और फिलिप्पुस, प्रखरुस, नीकानोर, तिमोन, परमिनास और अन्ताकिया रहणैं आळअ निकूलाऊस ज़ुंण यहूदी मत्ता दी आअ त, तिंयां च़ुनै।
\v 6 और तिन्नैं तिंयां प्रेरिते सह्मनै खळै कियै और प्राथणां करी करै तिन्नां परैंदै हाथ डाहै।
\p
\v 7 और परमेश्वरो बच़न लागअ फैळदअ और येरूशलेमैं हुई च़ेले गिणती बडी भारी; याजको एक बडअ समाज़ हुअ एऊ मत्ता मनणैं आळअ।
\s स्तिफनुस कैद करनअ
\p
\v 8 स्तिफनुस अनूंग्रहा और सामर्था दी भरुई करै लोगा बिच़ै रहैऊआ त बडै-बडै अदभुत काम और च़िन्ह।
\v 9 तैबै तेऊ आराधनालै दी ज़सा लै लिबरतिने बोला तै, और कुरेनी, सिकंदरिआ, किलकिआ और आसिया का कई लोग उझ़ूई करै लागै स्तिफनुसा संघै बाद-बिबाद करदै।
\v 10 पर तेऊ ज्ञान और आत्मां का ज़सा करै सह गल्ला करा त; तिंयां नि तेऊओ सह्मनअ करी सकदै तै।
\v 11 एता लै तिन्नैं कई लोग उकसाऊऐ ज़ुंण इहय बोलदै लागै कि हाम्हैं शुणीं मुसा और परमेश्वरे बिरोधा दी निंदा और च़ुगलीए गल्ला।
\v 12 और लोगा, बुज़ुर्गा और शास्त्री भड़काऊई करै तिन्नां लै च़हळै और सह निंयं तिन्नैं माहासभा लै।
\v 13 और तेऊ लै कियै झ़ुठै गुआह खळै, ज़ुंणीं इहय बोलअ कि अह माह्णूं निंसअ एसा पबित्र ज़ैगा और कानूंने खलाफ बोलणअ छ़ाडी।
\v 14 किल्हैकि हाम्हैं शुणंअ अह इहय बोलदअ कि यीशू नासरी पाणीं अह ज़ैगा ढोळी, और तिंयां रबाज़ पाणैं तेऊ बदळी ज़ुंण मुसा आसा हाम्हां लै दैनै दै।
\v 15 तैबै तिन्नैं सोभी लोगै ज़ुंण माहासभा दी बेठै दै थियै, स्तिफनुसा बाखा भाळअ, तेऊओ चेहरअ त स्बर्गदूता ज़िहअ हुअ द।
\c 7
\s स्तिफनुसो भाषण
\p
\v 1 तैबै माहायाजकै बोलअ कि ईंयां गल्ला एही ई आसा?
\v 2 तेऊ बोलअ, हे भाईयो, पितरो, शुणां, म्हारअ बाब दादअ अब्राहम हारान देशै बसणै का पैहलै ज़धू मेसूपोटामिआ दी थिय, तधू दैनअ तेज़ोमय परमेश्वरै तेऊ लै दर्शण।
\v 3 और तेऊ लै बोलअ कि तूह आपणैं देश और आपणैं परिबारा का निखळी करै तेऊ देशा लै नाश ज़ुंण मूँह ताखा रहैऊणअ।
\v 4 तैबै सह कसदिए देशा का निखळी करै हारान देशा लै आअ तेऊए बाप्पू मरनै का बाद परमेश्वरे सह तिधा का आणीं करै एऊ देशा दी बसाऊअ ज़सा दी आझ़़काल्ला तम्हैं आसा बस्सै दै।
\v 5 और तेऊ निं किछ़ ज़ैदात भेटी, बरन पैरा डाहणैं बराबर ज़ैगा बी निं तेऊ लै दैनी, पर प्रतिज्ञा की कि मूँह करनअ अह देश ताह बाद तेरै आजू बंशेए हाथै; पर तेऊए निं तेभै तैणीं कोई बी आद लुआद थी।
\v 6 परमेश्वरै बोलअ इहय कि तेरी संताने लोग हणैं पराए देशै परदेसी, और तिन्नां डाहणैं तिंयां गुलाम बणांई, और च़्ऊ शौआ साला तैंणीं दैणअ तिन्नां लै दुख।
\v 7 तेखअ बोलअ परमेश्वरै इहय कि ज़सा ज़ातीए तिंयां गुलाम हणैं, तिन्नां लै दैणअ मूँह दंड; और तेता बाद करनीं तिन्नां तिधा का निखळी करै एऊ देशै मेरी सेऊआ।
\v 8 और प्रभू तेऊ संघै खतने बाचा बाह्नी, और एसाई दशा दी हुअ इसहाक पैदा; और आठूऐ धैळै किय तेऊओ खतनअ, इसहाका का हुअ याकुब और याकुबा का हुऐ बाराह कुलपति पैदा,
\p
\v 9 और तिन्नैं कुलपती डाही युसुफा संघै ज़ीद और सह पाअ मिसर देशा लै नाशणैं आळेए हाथै बेच़ी, पर परमेश्वर त तेऊ संघा।
\v 10 और युसफ तेऊए सोभी क्लेशा का छ़ड़ैऊअ और मिसर देशे राज़ै फिरौना सेटा अनुग्रह और बुधी दैनी और सह तेऊ सारै मिसर देशै और आपणैं सारै घरानेंओ हाकम बणांअ।
\v 11 तैबै मिसर और कनान देशै अकाल पळअ; ज़ेता करै भारी क्लेश हुअ और म्हारै बाब दादै निं रोटी निसी ती भेटी।
\v 12 पर याकुबै इहय शुणीं करै कि मिसर देशै आसा नाज़, और म्हारै बाब दादै भेज़ै पैहली बारी मिसरा लै।
\v 13 और दुजी बारी हुअ युसफ आपणैं भाई लै प्रगट और तैबै च़ली फिरोना का युसुफे ज़ाती पतअ।
\v 14 तैबै युसुफै आपणअ बाप्पू याकुब और आपणै सारै टब्बर ज़ुंण गिणती दी पझतर आदमीं थियै; शादै।
\v 15 तैबै याकुब मिसर देशा लै नाठअ और तिधी सह म्हारै बाब दादै मूंऐं,
\v 16 और तिंयां पजैळै शकेम और तिधी कियै तिन्नेंं क्रिया-करम, ज़ुंण ज़िम्मीं इबराहिमै च़न्दी दैई करै शकेमैं हमोरे शोहरू का मोलै ल्ई दी थी।
\p
\v 17 पर ज़ांऊं तेसा प्रतिज्ञा पूरै हणेंओ बगत आअ ज़ुंण परमेश्वरै आबराहमा संघै की ती, ता मिसर दैशै इस्त्राएली बढै और तिंयां हुऐ गिणती दी खास्सै।
\v 18 ज़ाऊं मिसर देशै दुजअ राज़अ हुअ, ता सह निं युसुफा जाणदअ त
\v 19 और तेऊ की म्हारी ज़ाती संघै च़लाकी और म्हारै बाब दादै लै दैनअ कष्ट कि तिन्नां पळै आपणैं शोहरू शोटणैं और तिंयां निं ज़िऊंदै रहै।
\v 20 और तेऊ ज़मानै हुअ मुसा पैदा; सह थिय परमेश्वरे नज़ेरा दी बडअ भारी सुंदर त; और सह रह चिइ भीनैं आपणैं बाप्पूए घरै;
\v 21 ज़ांऊं सह पाणीं दी शोटअ ता फिरोने शोहरी च़कअ सह और आपणअ शोहरू बणांईं करै पाळअ।
\v 22 और मूसा का फळाऊई मिसरीए सारी बिद्या, इहय करै त सह गल्ला और कामां दी सामर्थी।
\p
\v 23 ज़ांऊं सह च़ाह्ळी सालो हुअ ता तेऊए मनै आई एही कि हूँ नाशूं आपणैं इस्त्राएली भाई सेटा मिलदअ,
\v 24 और तेऊ एकी माह्णूं लै अन्याय हन्दै भाळी सह बच़ाऊअ और मिसरी मारी करै ल्अ तेऊ इस्त्राएली भाईयो बदळअ।
\v 25 तेऊ सोच़अ कि मेरै इन्नां भाई समझ़णअ कि परमेश्वरा करनअ मेरै हाथै इनो छ़ुटकारअ, पर तिन्नैं निं समझ़अ।
\v 26 दुजै धैळै ज़ांऊं तिंयां आप्पू बिच़ै झ़घळुऐ ता सह आअ तिधी और तिन्नां लागअ आप्पू मांझ़ै मिली-ज़ुली करै रहणा लै समझ़ाऊंदअ कि हे पुरुशो, तम्हैं ता आप्पू मांझ़ै भाई-भाई आसा, एकी दुजै संघै किल्है आसा लागै दै झ़गळदै?
\v 27 पर ज़ुंण आपणैं पड़ोसी संघै अन्याय करदअ त लागअ द तेऊ सह इहय बोली करै किय दूर कि तूह कुंणीं बणांअ हाम्हां परैंदै हाकम?
\v 28 तंऐं कै ज़िहअ हिज़ एक मिसरी मारअ, तिहअ हुंबी लाअ मारी?
\v 29 एसा गल्ला शुणीं करै मुसा तिधा का भागअ और सह लागअ मिदिआन देशै परदेसी ह्ई करै रहंदअ और तिधी हुऐ तेऊए दुई शोहरू।
\p
\v 30 ज़ांऊं पूरै चाह्ळी बरश बितै ता परमेश्वरे तेउलै सीनै परबते ज़ंगलै एकी ज़ळदै झ़ाखळा दी दैनै दरशण।
\v 31 मूसा तेऊ दरशणा पाई हुअ रहैन और तेता भाळअ नाठअ नेळ, तैबै परमेश्वरे ईहै बोल शुह्णुंए
\v 32 कि “हूँ आसा तेरै बाब दादै, इबराहिम, इसहाक और याकुबो परमेश्वर; तैबै मुसा झ़िळअ कांबअ और इधी तैणीं कि तेऊ निं तेऊ भाळणें हिम्मत रही”।
\v 33 तैबै प्रभू तेऊ लै बोलअ, “आपणैं खूरा का खोल इन्नां कराबटू पोर्ही किल्हैकि ज़सा ज़ैगा तूह खह्ळुअ द आसा, सह भूमीं आसा पबित्र।
\v 34 मंऐं हेरी आपणैं लोगे बुरी दशा मिसर देशै भाळी और तिन्नेंं धका और लेरनअ हेरअ मंऐं शुंणीं ; तैहीता हूँ तिन्नां छ़ड़ैऊंदअ आसा होथअ द, ऐबै तूह ऐछ, मूँह भेज़णअ तूह मिसर देशा लै।
\p
\v 35 ज़सा मुसा लै तिन्नैं इहय बोली करै किय त नांईंं कि तूह कुंणीं बणांअ हाम्हां परैंदै हाकम; सहैई बणांअ परमेश्वरे छड़ैऊणैं आळअ हाकम, और स्बर्ग दूता करै ज़सा झ़ाकळा दी दरशण हुऐ, सह भेज़अ।
\v 36 एऊई मांह्णूं मिसर और लालसमूंदर ज़ंगलै च़ाह्ळी साला तैणीं अदभुत काम और च़िन्ह रहैऊई करै आणैं तिंयां काढी।
\v 37 अह आसा सहैई मूसा ज़ुंणीं इस्त्राएली लै बोलअ कि परमेश्वरा झ़ैऊणअ थारै भाई बिच़ा का मूँह ज़िहअ एक भबिशयाबगता।
\v 38 अह आसा सहैई ज़ुंणीं ज़ंगलै कलीसिया बिच़ै तेऊ स्बर्गदूता संघै सीनै परबता दी तेऊ का गल्ला की और म्हारै बाब दादै संघै थीय और तेऊई भेटै ज़िऊंदै बच़न कि हाम्हां सेटा लै पजैळे।
\v 39 पर म्हारै बाब दादै निं तेऊए मनणीं च़ाही, पर उल्टै फरेऊऐ आपणैं मन मिसरा बाखा लै;
\v 40 और हारूणा लै बोलअ कि हाम्हां लै बणांआ इहय देबतअ कि ज़ुंण हाम्हां आजू च़ले; किल्हैकि अह मूसा ज़ुंणीं हाम्हैं मिसर देशा का छ़ड़ैऊई आणैं, हाम्हां का निं थोघै कि कै हुअ?
\v 41 तिन्नां धैळै तिन्नैं एक सुनेओ बाछ़ू बणांअ और तेऊए मुरती सह्मनैं च़ढाऊई बळी; और आपणैं हाथे कामां दी लागै मगन हंदै।
\v 42 तैह़ीता परमेश्वरै आपणअ मूँह तिन्नां का फरेऊअ और तिंयां छ़ाडै कि सरगे ग्रहा पुज़े; ज़िहअ भबिशयाबाणीं करनैं आळे कताबा दी लिखअ द आसा कि
\p "हे इस्त्राएले घरानै, तम्हैं कै ज़ंगलै
\q1 अन्न बळी और पशू बळी
\q2 मुल्हैई रहै च़ढाऊंदै लागी?
\p
\v 43 और तम्हैं फिरा तै मोलेके ताम्बू और रफाने देबते तारै लै;
\q1 अर्थात, तिन्नां आकारा लै
\q2 ज़ुंण तम्हैं माथै टेकणा लै बणांऐं दै तै,
\q1 तैही, मूँह बसाऊणैं तम्हैं बाबूला का आजू निंईं करै।
\p
\v 44 साक्षीओ ताम्बू त ज़ंगलै म्हारै बाब दादै बिच़ै; ज़िहअ तेऊ बोलअ त, ज़ुंणीं मुसा का बोलअ कि ज़ुंण तंऐं भाळअ, तेते साबै बणां एऊ।
\v 45 सहैई ताम्बू आणअ म्हारै बाब दादै पराणैं ज़मानै का यहोशू संघै इधा लै बी, ज़ेऊ समैं तिन्नैं तिन्नां होरी ज़ाती दी अधिकार पाअ, ज़ुंण परमेश्‍बरै म्हारै बाब दादेए सह्मनै का दूर कियै; और सह रह दाऊदे ज़मानै तैणीं।
\v 46 तेऊ लै की परमेश्वरै किरपा; तैही की तेऊ अरज़ कि मूँह बणांणअ याकुबे परमेश्वरा लै निबास स्थान।
\v 47 पर सुलैमानै बणांअ परमेश्वरा लै घर।
\v 48 पर परमप्रधान परमेश्वरै निं हाथा करै बणांऐं दै घरा दी रहंदअ, ज़िहअ कि भबिशयाबगता आसा बोलअ द;
\p
\v 49 कि “प्रभू बोला इहय कि स्बर्ग आसा मेरअ सिंहासण और
\q1 पृथूई आसा मेरै पैरा हेठे च्ऊकी,
\q2 मुल्है तम्हां किहय घर बणांणअ? और मुल्है बेशणा लै कुंण ज़ैगा हणीं?
\p
\v 50 ईंयां च़िज़ा कै मेरै हाथै निं आथी बणांईं दी?
\p
\v 51 हे हठीलै, और मनें और कानें ट्ऊणैं लोगो, तम्हैं करा हर बगत पबित्रात्मों सह्मनअ। ज़िहअ थारै बाब दादै करा तै, तम्हैं बी करा तिहअई।
\v 52 भबिशयाबगता मांझ़ै कसा लै निं थारै बाब दादै कशट दैनअ? और तिन्नैं तेऊ धर्मींएं एछणें पराणैं ज़मानै ओर्ही संदेशै दैणैंआळै पाऐ मारी और ऐबै हुऐ तम्हैं बी तेऊए ढाकणैं आळै और मारनै आळै।
\v 53 तम्हैं स्बर्गदूतै बणांई दी व्यवस्था ता पाई, पर तेतो पाळण निं किय।
\s स्तिफनुस पाथरा करै मारनअ
\p
\v 54 इन्नां गल्ला शुणीं करै तिंयां जळै और तेऊलै लागै दांदा किल्लदै।
\v 55 पर तेऊ पबित्र आत्मां करै भरूई स्बर्गा बाखा भाळअ और परमेश्वरे महिंमा की और प्रभू यीशू धेछुअ तेऊ का परमेश्वरे दैहणीं पाशळी खह्ळुअ द;
\v 56 और तेऊ बोलअ, “भाळा, मुखा आसा लागअ द स्बर्ग खुल्लअ द और माणूंओ शोहरू परमेश्वरे दैहणीं बाखा खह्ळुअ द धेछदअ।
\v 57 तैबै तिन्नैं ज़ोरै-ज़ोरै लैळा पाई करै कियै आपणैं कान बंद और एक च़ित ह्ई करै तेऊ लै पळै च़िकदै चुटी।
\v 58 और सह नगरी का बागै काढअ और तेऊलै लागै सोभ पाथरे ढोआ दैन्दै और तिन्नैं गुआहै डाहै आपणैं झिकळै शाऊल नांऊंए एकी मर्धे पैरा सेटा खोल्ही;
\v 59 और तिंयां सोभ रहै स्तिफनुसा लै पाथरै बांहदै लागी और सह रहअ इहय बोली करै प्राथणां करदअ लागी कि हे प्रभू यीशू, मेरी आत्मां कर ग्रहण
\v 60 और तेखअ तेऊ ज़ाह्नूं टेकी करै ज़ोरै बोलअ, “हे प्रभू, एऊ पापा निं इन्नां लै लाई; और इहय बोली करै शोटै तेऊ प्रांण,
\p शाऊल नांओं माह्णूं बी त तेऊ मारना लै सैहमत।
\c 8
\s कलीसिया संघैं अत्याचार
\p
\v 1 तेसाई धैळी हुअ येरूशलेमें कलीसिया लै बडअ भाई उपद्रभ और प्रेरिता छ़ाडी होर सोभ हुऐ यहुदिआ और सामरिया देशा लै तित्तर-बित्तर।
\v 2 और विश्वासी भगतै स्तिफनुस डाहअ कब्रा दी और तेऊलै लागै लेरदै-पकारदै।
\v 3 और शाऊल त कलीसिया लै खतम करदअ लागअ द और घरै-घरै पेशी करै त भगत मरधा और बेटळी घिशी-तळिंगी करै लागअ द जेहला दी पांदअ।
\s सामरिया दी फिलिप्पुसो प्रच़ार
\p
\v 4 ज़ुंण तित्तर-बित्तर हुऐ तिंयां ज़ेसी बी नाठै तिंयां नाठै सुसमाच़ारा शणांऊंदी।
\v 5 और फिलिप्पुस सामरिया नगरी नाशी करै लोगा बिच़ै मसीहे प्रच़ारा करदअ लागअ।
\v 6 और ज़ुंण गल्ला फिलिप्पुसै बोली, तिन्नां गल्ला शुणीं लोगै ज़ुंण सह च़िन्ह रैऊआ त तिन्नां भाळी करै लोगै एक च़ित-मन लाअ।
\v 7 किल्हैकि कई का निखळै भूत-प्रेत लैळा पकारा पाई बागा लै और बडै भारी झ़ोलेए बमारी आळै, और लैंगळै हुऐ राम्बळै।
\v 8 और तेसा नगरी हूअ बडअ आनंद।
\s शमौंन ज़ादू करनैं आळअ
\p
\v 9 एता का पैहलै त तेसा नगरी एक शमौंन नांओं एक माह्णूं ज़ुंण ज़ादू टोणैं करी करै सामरिए लोगा करा त रहैन और आपणैं आप खोज़ा त लोगा का की हूँ आसा कोई महान पूरश।
\v 10 और सोभै होछ़ै का बडै तैणीं तेऊ मनीं करै बोला तै इहय कि अह माह्णूं आसा परमेश्वरे एक शगती, ज़सा लै महान बोला।
\v 11 तेऊ तै तिंयां बडै भारी धैळै ओर्ही आपणैं ज़ादू टोणैं करै डाहै दै रहैन करी; तैहीता तेऊ तिंयां बडै भारी मना तै।
\v 12 पर ज़ांऊं तिन्नैं फिलिप्पुसे प्रतीति की ज़ुंण परमेश्वरे राईसीओ सुसमाच़ार शणांऊंआ त, ता कै लोग, कै मरध, कै बेटळी, सोभै लागै बपतिस्मैं लंदै।
\v 13 तैबै शमौंनै आप्पू बी विश्वास किय और बपतिस्मअ ल्ई करै लागअ फिलिप्पुसा संघै रहंदअ और सह ह्आ त च़िन्ह और बडै-बडै सामर्थे कामां और च़मत्कारा भाळी करै रहैन।
\s सामरिया दी पतरस और यूहन्ना
\p
\v 14 ज़ांऊं प्रेरितै ज़ुंण येरूशलेमैं थियै तिन्नैं शुणंअ कि सामरिया नगरी हेरअ परमेश्वरो बच़न मनी, तैबै तिन्नैं पतरस और यहून्ना तिन्नां सेटा लै भेज़ै।
\v 15 और तिन्नैं की तिन्नां लै प्रार्थणा कि पबित्रआत्मां करे भरीए।
\v 16 किल्हैकि पबित्र आत्मां निं मैची तैणीं तिन्नां कोही दी उतरअ त, तिन्नैं ल्अ त मैची तैणीं सिधअ प्रभू यीशूए नांऊंऐं बपतिस्मअ।
\v 17 तैबै तिन्नैं तिन्नां परैंदै हाथ लाऐ और तिन्नां दी उतरी पबित्र आत्मां।
\v 18 ज़ांऊं शमौनैं भाळअ कि प्रेरिते हाथा लाणैं करै एछा पबित्र आत्मां, ता तेऊ तिन्नां सेटा ढबै आणीं करै बोलअ कि
\v 19 “एऊ अधिकारा दैआ तम्हैं मुल्है बी; कि ज़सा परैंदै हूँ हाथ डाहूँ, तेऊ लोळी पबित्र आत्मां भेटी।”
\v 20 पतरसै तेऊ लै बोलअ, “तेरै ढबै लोळी ताह संघै नाश हुऐ किल्हैकि तंऐं किय परमेश्वरो दान ढबै करै मोल लणेंओ बच़ार।
\v 21 एसा गल्ला दी नांईंं ता तेरअ हेस्‍सअ आथी और नांईंं बांडअ; किल्हैकि तेरअ मन निं परमेश्वरा सह्मनै सिधअ आथी।
\v 22 तैहीता तूह एसा बुराई का आपणअ मन फरेऊ और प्रभू का कर प्राथणां, ह्ई सका कि तेरै मनो बच़ार माफ होए।
\v 23 किल्हैकि मुखा आसा लागअ द तूह धेछदअ कि तूह आसा पित ज़िहअ कळुअ और अधर्में बंधना दी पळअ द।
\v 24 शमोनैं उत्तर दैनअ कि तम्है करा मुल्है प्राथणां कि ज़ुंण गल्ला तम्हैं बोली; तिन्नां मांझ़ै निं कोहै लोळी मुल्है हूई बिती।
\p
\v 25 तैबै तिंयां ग्वाही दैई करै और प्रभूओ बच़न शणांऊंई करै फिरै येरूशलेमा लै बापस और सामरिए कई गरांऊंआं बाती नाठै बच़ना शणांऊंदी।
\s फिलिप्पुस और कूश देशो आधिकारी
\p
\v 26 तेखअ प्रभुए एकी स्बर्गदूतै फिलिप्पुसा लै बोलअ, “उझ़ू, और दखणा बाखा लै तेसा बाता नाश; ज़ुंण येरुशलेमा का गाजा लै नाशा, अह आसा रेगीस्तानी बात।
\v 27 सह उझ़ूअ और नाठअ, और हेरा, कूश देशो एक आदमी त लागअ द एछदअ ज़ुंण खोजा और कूशिए राणींओ कंदाकेओ मंत्री और भड़ारी थिय सह त परमेश्वरे भज़ना करदअ येरूशलेमा लै आअ द;
\v 28 और सह त आपणैं रथा दी बेठअ द, और याशायाह नबीए कताबा पह्ळदी त सह लागअ द बापस नाशदअ।
\v 29 तैबै पबित्र आत्मां फिलिप्पुसा का बोलअ कि एऊ नेळ नाश और एऊए रथा संघा-संघा च़ल।
\v 30 फिलिप्पुसै तेऊ बाखा ठुहरी करै सह याशायाह भबिशयाबगते कताबा फह्ळदअ शुंणअ और तेऊ का पुछ़अ, कि तूह ज़ुंण पह्ळा, तेता तूह समझ़ा बी कि नांईंं?
\v 31 तेऊ उत्तर दैनअ, “ज़ेभै तैणीं मूँह कुंण नांईंं समझ़ाऊऐ, ता तेभै तैणीं किधी च़ालअ हूँ समझ़ी? तैबै तेऊ फिलिप्पुसा का अरज़ की कि मूँह संघै बेश मेरै रथा दी।
\v 32 पबित्र शास्त्रो ज़ुंण पाठ सह पह्ळदअ त लागअ द;
\q1 सह त अह कि सह निंयं मेंमनै ज़िहअ
\q2 मारना लै,
\q1 और ज़िहअ मेंमनअ आपणैं ऊन कातणैं आळै सेटा
\q2 च़ुपच़ाप रहा,
\q1 तिहअई तेऊ बी निं आपणअ मुँह खोल्हअ।
\q1
\v 33 तेऊए दीन हणैं का बी तेऊओ न्याय निं ह्ई बोलअ,
\q1 और तेऊ ज़मानें लोगे गल्ला
\q2 कसा करनी,
\q1 किल्हैकि पृथूई का तेऊओ प्राण
\q2 च़कअ उझै।
\p
\v 34 एता लै खोजै फिलिप्पुसा का बोलअ, “हूँ करा ताह सेटा अरज़ कि मुखा खोज़ इहय कि अह भबिशयाबगता कसरै बारै आसा लागअ द बोलदअ; आपणैं, या कसा होरिए बारै दी”?
\v 35 तैबै फिलिप्पुसै आपणअ मुँह खोलअ, और एऊई शास्त्रा का शुरू करी करै तेऊ का प्रभू यीशू मसीहो सुसमाच़ार शणांऊंअ।
\v 36 बाता हांढदी-हांढदी पुजै तिंयां एही ज़ैगा ज़िधी पाणीं थीय। तैबै खोजा बोलअ, “भाळ, इधी आसा पाणीं बी, ऐबै मूल्है बपतिस्मैं लणा लै कै रूकाबट आसा”?
\v 37 फिलिप्पुसै तेऊ लै बोलअ, “ज़ै तूह सारै मना का विश्वास करा, ता तै सका ह्ई। तेऊ उत्तर दैनअ कि हूँ करा एसा गल्लो विश्वास कि मसीह आसा परमेश्वरो पुत्र।
\v 38 तैबै तेऊ रथा खळै करने आज्ञा दैनीं और फिलिप्पुस और खोजा दुहै पाणीं दी उत्तरै और तेऊ दैनअ तेऊलै बपतिस्मअ।
\v 39 ज़ांऊं तिंयां पाणीं का उझै निखळै ता प्रभूए आत्मां च़कअ फिलिप्पुस उझै और तेऊ खोजा निं सह तेखअ भी भाळी, और सह नाठअ आनंद खुशी दी आपणीं बाता और
\v 40 फिलिप्पुस निखळअ अशदोद नगरी और ज़ेभै तैणीं केसरीआ निं पुजअ तेभै तैणीं रह सह नगरी-नगरी सुसमाच़ारा शणांऊंदअ लागी।
\c 9
\s शाऊलो दिल बधळणअ
\r (प्रेरिते काम 22:6-16; 26:12-18)
\p
\v 1 ता शाउल त मैची तैणीं ज़ुंण प्रभुए च़ेलै धमकाउणैं और तिन्नां मारनें धुना दी मगन, सह माहायाजका सेटा लै नाठअ;
\v 2 और तेऊ दमिश्के आराधनाले नांऊंआ दी एऊ अधिकारा दैणेंए च़िठी मांगी कि कै मरध, कै बटळी, ज़सा बी सह एऊ पंथा दी भाळे, तिंयां आळणैं ढाकी येरूशलेमा लै।
\v 3 पर हांढदी-हांढदी ज़ांऊं सह दमिशका नेळ पुजअ, ता एका एक तेऊ च़्ऊ बाखा सरगा का बिज़ळी च़मकी
\v 4 ता बधळुअ धरती दी, और तेऊका शुह्णुंअ इहय शब्द कि हे शाऊल, हे शाऊल, तूह मुल्है दुखा दैंदअ किल्है आसा लागअ द?
\v 5 शाऊलै पुछ़अ कि हे प्रभू, तूह कुंण आसा? तेऊ बोलअ, “हूँ आसा यीशू ज़सा लै तूह दुख दैआ।”
\v 6 पर ऐबै तूह उझ़ू और नगरी लै नाश और ज़ुंण ताह करनअ, सह हेरनअ ताखा खोज़ी।
\v 7 ज़ुंण आदमीं शाऊला संघै तै, तिंयां रहै च़ुप्पी, किल्हैकि तिंयां शब्द ता शुणां तै पर तिन्नां का धेछदअ निं त तिधी कोहै!
\v 8 तैबै शाउल धरना का उझ़ूअ पर ज़ांऊं आच्छी खोल्ही ता तेऊ का निं किछ़ै धेछुअ और तिन्नें होरी निंयं सह हाथा ढाकी करै दमिश्का लै।
\v 9 और सह रह चीई धैळै तैणीं कांणअ, और तेऊ ना किछ़ै खाअ न किज़ै झूटअ।
\p
\v 10 दमिश्कै त एक हनन्याह नांओं एक प्रभू यीशूओ च़ेलअ, तेऊ लै प्रभू दर्शण दैनैं और बोलअ, “हे हनन्याह ! ” तेऊ बोलअ, हां प्रभू।
\v 11 तैबै प्रभू तेऊ लै बोलअ, “उझ़ू, और तेसा गळी दी नाश, ज़सा लै सिधी गळी बोला, और यहूदा नांऊंऐ माह्णूंएं घरै आसा शाऊल नांओं एक तारसी, पुछ़ी ल्ऐ; किल्हैकि भाळ सह आसा लागअ द प्राथणां करदअ।
\v 12 और तेऊ भाळअ दर्शणा दी हनन्याह नांओं एक मरध भितरालै एछदअ और तेऊ परैंदै हाथा डाहंदअ ताकि तेऊ का भीई धेछदअ लागे
\v 13 हनन्नयाह उत्तर दैनअ, कि हे प्रभू, “मंऐं आसा एऊ आदमींए बारै कई लोगा का शुणअ द कि एऊ आसा येरूशलेमैं तेरै पबित्र लोगा संघै बड़ी-बड़ी बुराई की दी।
\v 14 और इधी बी आसा एऊ लै माहायाजका का अधिकार भेटअ द कि ज़ुंण लोग तेरअ नांअ ल्ए, तिन्नां बाह्नै।”
\v 15 पर प्रभू तेऊ लै बोलअ, “तूह नाश, किल्हैकि अह आसा मंऐं होरी ज़ाती लै, राज़ै माहाराज़ै और इस्त्राएली सह्मनैं मेरै नांऊंआ प्रगट करना लै मेरअ च़ुनअ द पात्र।
\v 16 और मूँह खोज़णअ तेऊका कि मेरै नांऊंआ लै ताह किहअ-किहअ दुख लागणअ भोगणअ।
\v 17 तैबै हनन्याह तिधा का उझ़ुअ और तेऊ घरा लै नाठअ संघा शाऊला दी आपणअ हाथ लाई करै तेऊलै बोलअ, हे शाऊल, प्रभू, अर्थात यीशू ज़ुंण ताह तेसा बाता, ज़सा बाता तूह आअ, ताखा धेछुअ त, तेऊई भेज़अ हूँ कि ताखा लोळी भी धेछदअ लागअ और तूह लोळी पबित्र आत्मां करै भरूअ।
\v 18 और नढैऊऐ तेऊए आच्छी का उतरै ज़िहै तरोळै और तेऊ का लागअ धेछदअ और सह उझ़ूअ और तेऊ ल्अ बपतिस्मअ, तेखअ खाई तेऊ रोटी ता
\v 19 तैबै जाई करै आअ तेउ बल।
\s दमिश्क नगरी शाऊलो प्रच़ार
\p सह रहअ कई धैळै तैणीं तिन्नां च़ेलै संघै ज़ुंण दमिश्क दी थियै।
\v 20 तेखअ शाऊल नढैऊऐ आराधनालै दी प्रभू यीशूए प्रच़ारा करदअ लागअ कि यीशूई आसा परमेश्वरो पुत्र।
\v 21 ता सोभै शुंळणैं आळै हुऐ रहैन और तिंयां लागै बोलदै कि, अह सहैई आदमीं निं आथी; ज़ुंण येरूश्लेमें तिन्नां नाश करा त ज़ुंण प्रभू यीशूओ नांअ ज़पा तै, और इधा लै बी त अह तैही आअ द कि तिंयां निंणैं बाह्निं करै माहायाजका सेटा लै?
\v 22 पर शाऊल हुअ होर बी सामर्थी; और एसा गल्लो प्रमांण दैई-दैईकरै कि यीशूई आसा मसीह, दमिश्का दी रहणैं आळै यहूदिओ किय मूँह बंद।
\p
\v 23 ज़ांऊं खास्सै धैळै बितै ता यहूदी मिलै आप्पू मांझ़ै कि शाऊल पाणअ हाम्हां मारी।
\v 24 पर तिन्नेंं च़ाल ग्ई शाऊला का थोघ लागी; तिन्नैं पाअ राची धैळी शाऊला मारना लै पहरअ,
\v 25 पर राची शाऊले च़ेलै सह टोकरै दी बशैळअ और नगरीए दुआली बाती लटकाऊई करै थुआळअ उंधै और सह काढअ बागा लै।
\s येरूश्लेमैं शाऊल
\p
\v 26 येरूशलेमैं पुजी करै की च़ेलै सेटा मिलणेंए शाऊलै कोशिश; पर तिंयां सोभै डरा तै तेऊ का, किल्हैकि तिन्नां निं इहय भरोसअ ई हंदअ त कि अह बी आसा ऐबै प्रभू यीशूओ च़ेलअ।
\v 27 पर बरनबास नाओंए प्रभूए एकी च़ेलै निंयं सह आप्पू संघै प्रेरिता सेटा लै और तिन्नां का सोभै गल्ला खोज़ी कि किहय करै शाऊलै बाता प्रभू यीशू मसीह भाळअ और एऊ संघै की गल्ला; और एता बाद दमिश्कै केही हिम्मता संघै किय प्रभुओ प्रच़ार।
\v 28 तैबै रहअ तिन्नां संघै एछदअ-नाशदअ लागी।
\v 29 और बेधड़क ह्ई करै किय प्रभूए नाओं प्रच़ार; और यूनानी बोली बोळणैं आळै यहूदी संघै की गल्ला-बाता और बाद-बिबाद, पर तिंयां रहै तेऊ मारी पाणें तरिकै सोच़दै लागी।
\v 30 इहय थोघ लागी करै होरी भाई सह कैसरिआ लै आणअ और तिधा का भेज़अ सह तरसुसा लै।
\p
\v 31 इहय करै सारै यहूदिया, गलील और सामरिया दी भेटी कलीसिया शांती, और तिंयां रहै बढदै लागी; और तिंयां प्रभूए डरा दी और पबित्र आत्में शांती दी रहा ती आजू हांढदी और बढदी लागी।
\s लुदा और याफा नगरी दी पतरस
\p
\v 32 और इहय हुअ कि पतरस हर ज़ैगा हांढदी-फिरदी तिन्नां पबित्र लोगा सेटा बी पुजअ ज़ुंण लुदा नगरी रहा तै।
\v 33 तिधी भेटअ तेऊ अनिआस नांओं दरंगे बमारीआळअ मांह्णूं ज़ुंण आठा साला ओर्ही बिस्तरै त पळअ द।
\v 34 पतरसै तेऊ लै बोलअ, हे अनिआस! यीशू मसीह किय तूह ऐबै ठीक, उझ़ू, आपणअ बिस्तरअ च़क। तैबै सह नढैऊए खळअ उझ़ूअ।
\v 35 इहय करै लुदा और शारोने रहणैं आळै फिरै सोभ प्रभू बाखा लै।
\p
\v 36 याफा दी ती तबिता, अर्थात-दोरकास नाओंए एक विश्वासण रहा ती, सह करा ती कई भलै काम और दान दैआ ती।
\v 37 तिन्नांई धैळै सह हूई बमार और मूँईं, और तिन्नैं बी डाही सह नैहैऊई धोई करै पांडा।
\v 38 तै कि लुदा नगरी ती याफा नेळ, च़ेलै इहय शुणीं करै कि पतरस आसा तिधी। तिन्नैं दूई आदमीं भेज़ै और अरज़ की कि एभी एछ हाम्हां सेटा लै।
\v 39 तैबै पतरस तिन्नां संघै नाठअ और ज़ांऊं तिधी पुजअ और तिन्नैं निंयं सह पांडा लै और सोभ बिधबा बेटळी ती लेरदी लागी दी और तिंयां खह्ळुई पतरसा सेटा और ज़ुंण झिकळै टाह्लै तेसा तिन्नां संघै रहंदी बणांऐ तै तिन्नां रहैऊंदी लागी।
\v 40 तैबै पतरसै तिंयां सोभ बागा लै काढै और ज़ाह्नूं दी बेशी करै प्राथणां की और लाह्शा बाखा भाळी करै बोलअ कि, “हे तबीता, उझ़ू, तैबै तेसा आच्छी खोल्ही और पतरसा भाळी करै उझ़ूई।
\v 41 पतरसै हाथ दैई करै सह खळी झ़ैऊई और तिंयां पबित्र लोग और बिधबा शादी और सह तिन्नां का ज़िऊंदी होशा-बाशा दी रहैऊई।
\v 42 अह गल फैली सारै याफा देशै और कई किय प्रभू दी विश्वास।
\v 43 और पतरस याफा दी कसा शिमोन नांऊंए च़ाम्भळैए बपारा करनैं आळै सेटा रह कई धैळै तैणीं।
\c 10
\s कुरनेलियुसे पतरसा शदाणूं भेज़णैं
\p
\v 1 कैसरिआ देशै त कुरनेलियुस नांओं एक आदमीं, सह त इतालिनी नांओंएं फौज़े पळटणों सुबैदार।
\v 2 सह त धर्मीं भगत और आपणैं सारै घरानै संघी रहा त सह परमेश्वरे डरा हेठै, और यहूदी लोगा लै दैआ त सह बडअ भारी दान और हर बगत करा त सह परमेश्वरा सेटा प्राथणां।
\v 3 तेऊ धैळीए चिऊथै पहरा नेळ दर्शण पाई स्पष्ट रूप भाळअ कि स्बर्रगदूत आअ तेऊ सेटा भितरा लै और तेऊ बोलअ कि हे कुरनेलियुस,
\v 4 तेऊ भाळअ बडै धैन लाई करै और हैळुई करै बोलअ कि हे प्रभू, किज़ै बोला? स्बर्गॅदूतै बोलअ, तेरी प्राथणां और तेरै दान पुजै परमेश्वरा सेटा,
\v 5 और याफा लै भेज़ आदमीं और शमौना शाद ज़सा लै पतरस बोला।
\v 6 सह आसा, शमौन च़ांभळेए धांधै करनै आळै सेटा पाहूणअ ज़सरअ घअर समूंदरे कनारै आसा।
\v 7 ज़ेभै सह स्बर्गदूत ज़ुंणीं तेऊ संघै गल्ला की ती, सह नाठअ, ता तेऊ दुई सेबक ज़ुंण तेऊ सेटा रहा तै तिन्नां मांझ़ै एक भगत सपाही शादअ।
\v 8 और तिन्नां का सोभै गल्ला खोज़ी करै याफा लै भेज़ै।
\s पतरसो दर्शण
\p
\v 9 दुजी धैळी ज़ांऊं तिंयां हांढदी-हांढदी नगरी नेळ पुजै ता दपहरा नेळ त पतरस प्राथणां दी बेठअ द।
\v 10 और तेऊ ती भुखै बी लागी दी और सह निं किछ़ खाणअ च़ाहंदअ त; पर ज़ांऊं तिंयां रोटी बणांदै तै लागै दै; ता पतरसा निं सुध-बुधै ई रही।
\v 11 और तेऊ का धेछुअ कि सरग आसा खुल्हअ द, और एक बडअ तराणअ एक बडी च़ादरा ज़िहअ तेते च़ऊ कुंणीं का आसा राशी करै लटकअ द उतरअ धरती बाखा लै।
\v 12 तेऊ तराणैं दी आसा सोभी प्रकारे च़ऊ ज़ांघा हांढदै, रिंगणैं आलै ज़ीब ज़न्तू और च़ेलू पखिरू।
\v 13 और तेऊ का एक बडअ ज़ोरै शब्द शुह्णुंअ कि हे पतरस, उझ़ू इन्नां मार और खा।
\v 14 पर पतरसै बोलअ, नांईंं प्रभू, हूँ निं कधि खांदअ; किल्हैकि मंऐं निं कधि अपबित्र और अशुध च़िज़ा खाई।
\v 15 तेखअ तेऊ का दुजी बारी इहय शब्द शुह्णुंअ कि ज़ुंण परमेश्वरै शुध किय द आसा, तेता लै निं तूह अशुध बोलै।
\v 16 और चिइ बारी हुअ इहयई, एता बाद सह तराणअ नढैऊऐ च़कअ स्बर्गा लै उझ़ै।
\p
\v 17 पतरस त आपणैं मनै दुबिधा दी कि अह दरश्ण मंऐं ज़ुंण भाळअ, एतो कै मतलब आसा? ता हेरा, तिधी आऐ तिंयां दुई आदमीं ज़ुंण कुरनलिऊसै भैज़ै तै, तिन्नैं शिमौनें घरो पतअ पुछ़ी करै पुजै तिंयां तिधी दुआरे डेहळा सेटा।
\v 18 और तिन्नैं लाई बागा का हाका कि, शमौन, ज़सा लै पतरस बोला, सह इधी आसा पाहूणअ?
\v 19 पतरस त लागअ द तेऊ दर्शणें बारै सोच़दअ ई कि पबित्र आत्मा तेऊ लै बोलअ कि भाळ च्अन आदमीं आसा ताह लोळै लागै दै।
\v 20 “उझ़ू और उंधै नाश और च़ुपच़ुपै लाग तिन्नां पिछ़ू हांढदअ, किल्हैकि तिंयां आसा मंऐं भेज़ै दै।”
\v 21 तैबै पतरस तिन्नां सेटा लै आअ और तिन्नां आदमीं का बोलअ कि ज़सा लोळै तम्हैं आसा लागै दै, सह आसा हूँ ई; तम्हैं किज़ू कामैं आसा आऐ दै?
\v 22 तिन्नैं बोलअ कि हाम्हैं आसा भेज़ै दै कुरनेलियुस सुबैदारै, सह आसा धर्मीं और परमेश्वरे डरा हेठै रहणैं आळअ और सारी यहूदी ज़ाती दी आसा तेऊओ भलअ नांअ, तेऊ लै बोलअ एकी पबित्र स्बर्गदूतै कि पतरसा शाद आपणैं घरा लै और तेऊ का शुणैं बच़न।
\v 23 तैबै पतरसै तिंयां भितरा लै शादै और तिन्नें पाहुणच़ारी की।
\s कुरनेलियुसे घरै पतरस
\p दुजै धैळै नाठअ सह तिन्नां संघै याफा नगरी लै और याफा नगरीए भाई मांझ़ै हुऐ कई तेऊ संघा।
\v 24 दुजै धैळै तिंयां कैसरिआ पुजै और कुरनेलियुस त आपणैं टबरा और साथी भाई संघै न्हैळअ लागअ द।
\v 25 ज़ांऊं पतरस भितरा लै त लागअ द एछदअ ता कुरनलिऊसै आअ तेऊ सेटा लै मिलदअ और तेऊए पैरै टेकअ माथअ।
\v 26 पर पतरसै बोलअ तेऊ लै इहय कि खळअ उझ़ू, हूँबी ता आदमीं ई आसा।
\v 27 और तेऊ संघै गल्ला करदी नाठअ सह भितरा लै और तिधी हुऐ बडै भारी लोग कठा।
\v 28 पतरसै तिन्नां लै बोलअ, कि तम्हा का आसा एसा गल्लो थोघ कि होरी ज़ातीए संघा रहणअ या तिन्नां सेटा नाशणअ ह्आ यहूदी लै अधर्म, पर परमेश्वरै खोज़अ मुखा इहय कि कोही माह्णूं लै निं लागी अपबित्र और अशुध बोलदै।
\v 29 तैहीता ज़ांऊं तम्हैं हूँ शादअ, ता हूं लागअ च़ुपच़ुपै हांढदअ; पर ऐबै पुछ़ा हूँ कि तम्हैं हूँ इधी किज़ू कामैं शादअ?
\p
\v 30 कुरनेलियुसै बोलअ, कि आझ़़ हुऐ पूरै च़ार धैळै कि हूँ त चिऊथै पहरै लागअ द प्राथणां करदअ, और एक आदमीं च़मकिलै झिकळै बाह्नी आअ और मूँह सह्मनै खह्ळूअ।
\v 31 और सह लागअ मुल्है इहय बोलदअ कि हे कुरनेलियुस, तेरी प्राथणां हेरी शुणीं और तेरै दान ग्ऐ परमेश्वरा सेटा पुजी,
\v 32 तूह भेज़ कसा याफा लै शमोन ज़सा पतरस बोला, और सह आसा समुंदरे कनारै च़ांभळेए बपारा करनैं आळेए घरै पाहुणअ।
\v 33 तेखअ भेज़ै मंऐं नढैऊऐ ताह सेटा लै लोग और अह हुई बड़ी बधिया गल कि तम्हैं आऐ, और ऐबै आसा हाम्हैं सोभै इधी परमेश्वरे सह्मनै, ताकि ज़ुंण ताखा परमेश्वरै खोज़अ द आसा, तेता शुंणीं सके।
\s पतरसो उपदेश
\p
\v 34 तैबै पतरसै बोलअ ऐबै हूअ मूँह पूरअ भरोसअ कि परमेश्वर निं कोहि संघै भेदभाव करदअ,
\v 35 बरन हर ज़ाती दी ज़ुंण तेऊए डरा हेठै रहा, और धर्में काम करा, सह आसा तेऊ पसंद।
\v 36 ज़ुंण बच़न तेऊ इस्त्राएली सेटा भेज़अ, ज़ै कि तेऊ यीशू मसीह करै ज़ुंण सोभियो प्रभू आसा, शांतिओ सुसमाच़ार शणांऊंअ।
\v 37 तेसा गल्लो आसा तम्हां का थोघ कि ज़ुंण यहून्ने बपतिस्में प्रच़ारा बाद शुरू हूई और सारै यहूदिया देशै फैली कि
\v 38 परमेश्वरै किहय करै किय यीशू नासरीओ पबित्र आत्मां और सामर्था करै अभिषेक। सह रह भलाई करदअ और ज़ुंण शैतानै बरैबाद तै कियै दै तिन्नां आबाद करदअ। किल्हैकि परमेश्वर त तेऊ संघा।
\v 39 और हाम्हैं आसा तिन्नां कामें गुआह ज़ुंण तेऊ यहूदिया देशै और येरूशलेमै बी कियै और तिन्नैं मारअ सह काठा दी लटकाऊई करै।
\v 40 पर सह किय परमेश्वरै चिऊथै धैळै ज़िऊंदअ, और प्रगट बी किय।
\v 41 सोभी लोगा का निं पर तिन्नां ग्वाही का ज़ुंण परमेश्वरै पैहलैई का च़ुनै दै तै, अर्थात- हाम्हैं, ज़ुंण तेऊए ज़िऊंदै हणैं का बाद तेऊ संघै खांदै-पिंदै बेठै।
\v 42 और तेऊ दैनी हाम्हां लै एही आज्ञा कि लोगा बिच़ै करा प्रच़ार और एसा गले दैआ ग्वाही कि ज़ुंण परमेश्वरै ज़िऊंदै और मूंऐंदैओ न्यायी बणांअ, सह आसा अहैई।
\v 43 तेऊए दैआ सोभै भबिशयाबगता ग्वाही कि ज़ुंण कोई तेऊ दी विश्वास करे, तेऊ भेटणीं तेऊए नाओंआ करै पाप क्षमा।
\s होरी ज़ातीए लोगा परैंदै पवित्रात्मां एछणअ
\p
\v 44 पतरस त इन्नां गल्ला करदअ ई लागअ द कि पबित्र आत्मां उतरअ तिन्नां सोभी शुंळणै आळै परैंदै,
\v 45 और ज़ेतरै खतना कियै दै विश्वासी पतरसा संघै आऐ दै थियै, तिंयां हुऐ रहैन कि होरी ज़ाती लै बी दैनअ पबित्र आत्मों दान!
\v 46 किल्हैकि तिन्नैं शुणैं तिंयां भांति-भांतिए बोली बोलदै और परमेश्वरे बड़ाई करदै।
\v 47 एता लै पतरसै बोलअ, ऐबै कै इन्नां कुंण पाणीं का रोकी सका कि ईंयां बपतिस्मअ निं ल्ऐ; ज़ुंणीं हाम्हां ज़िहअ ई पबित्र आत्मों दान पाअ?
\v 48 और तेऊ आज्ञा दैनीं कि इन्नां लै दैआ यीशू मसीहे नांऊंऐं बपतिस्मअ। तैबै तिन्नैं पतरसा लै अरज़ की कि थोळै धैळै दै तूह हाम्हा संघै रहणैं।
\c 11
\s पतरसो आपणैं कामें बारै खोज़णअ
\p
\v 1 प्रेरितै और होरी भाई ज़ुंण यहूदिया दी थियै, तिन्नैं बी शुंणअ कि होरी ज़ातीए लोगै बी मनअ परमेश्वरो बच़न;
\v 2 1. और ज़ाऊं पतरस येरूशलेमें बापस पुजअ ता खतनैं कियै दै लोग लागै तेऊ संघै हठळदै कि
\v 3 तंऐं खतनै नाईं कियै दै लोगा सेटा खाअ-पिअ?
\v 4 तैबै पतरसै तिन्नां का शुरू का सारी गल्ला खोज़ी कि
\v 5 हूँ त लागअ द याफा नगरी प्राथणां करदअ, और बेहोश ह्ई करै भाळअ एक दर्शण कि एक तराणअ बडी च़ादरा ज़िहअ‍,‍च़ऊ कूंणैं का लटकाउअ द सरगा का मूँह सेटा लै आअ।
\v 6 ज़ांऊं मंऐं धैन दैनअ कि तेथ तै धरतिए च़्ऊ पाऊऐ हांडणैं आळै पशू और बणें पशू, रिंगणैं आळै ज़ंतू और च़ेलू पखिरू।
\v 7 और मंऐं इहय शब्द शुणअ कि हे पतरस, उझ़ू इन्नां मार और खा।
\v 8 मंऐं बोलअ इहय कि नांईंं प्रभू, मंऐं निं अपबित्र और अशुध च़िज़ा आझ़़ तैणीं मुंहै लाई।
\v 9 एते ज़बाबा दी सरगा का दुजी बारी शब्द शुह्णूंअ कि 'ज़ुण परमेश्बरै शुध किय, तेऊ लै निं तूह अशुध बोलै'।
\v 10 चिई बारी हुअ इहय ई; एता बाद खिंच़अ सह तराणअ उजै सरगा लै।
\v 11 और नढैऊऐ च्अन आदमीं कैसरीआ का तै मूँह सेटा लै भेज़ै दै तेऊ घरा लै ज़िधी हूँ पाहूँणअ त। तिंयां खह्ळुऐ दुआरा बागै।
\v 12 तैबै पबित्र आत्मां बोलअ मुल्है तिन्नां पिछ़ू च़ुप-च़ुपै नाशणा लै; और छ: भाई आऐ होर बी मूँह संघै और हाम्हैं नाठै तेऊ आदमींए घरा लै।
\v 13 तेऊ खोज़अ मुखा इहय कि तेऊ भाळअ एक स्बर्गदूत आपणैं घरै खह्ळुअ द और तेऊ दुतै बोलअ इहय कि याफा का शाद शमौना ज़सा लै पतरस बोला।
\v 14 तेऊ खोज़णीं तम्हां का एही गल्ला, ज़सा करै ताह और तेरै घरानै मोक्ष भेटणअ।
\v 15 ज़ांऊं हूँ तिन्नां संघै गल्ला बाता लागअ ता तिन्नां लै उतरअ पबित्र आत्मां तिहअई करै; ज़िहअ करै हाम्हां लै आअ त।
\v 16 तैबै आअ मूँह प्रभूओ सह बच़न आद ज़ुंण तेऊ बोलअ त कि यहून्ना ता दैनअ पाणीं करै बपतिस्मअ; पर तम्हां भेटणअ पबित्र आत्मां करै बपतिस्मअ।
\v 17 ऐबै ज़ै परमेश्वरै तिन्नां लै बी दान दैनअ, ज़ुंण हाम्हां प्रभू यीशू मसीह दी विश्वास करी करै भेटअ, तै हूँ कुंण त कि परमेश्वरा रोकी सका त?
\v 18 इहय शुणीं करै हुऐ तिंयां च़ुपच़ाप और परमेश्वरे बड़ाई करी करै लागै बोलदै कि एबै ता परमेश्वरै होरी ज़ाती लै बी दैनअ ज़िंदगी पाणां लै मन फिराईओ दान।
\s अन्ताकिये कलीसिया
\p
\v 19 तिंयां सोभ लोग तेऊ शोग क्लेशे मारै ज़ुंण स्तिफनुसा करै पळअ त, ग्ऐ तै तित्तर बित्तर ह्ई, तिंयां फिरदी-फिरदी फिनाके, कुप्रुस और अन्ताकिया पुजै, पर यहूदी छ़ाडी निं तिंयां होरी कोही लै बच़न शणांऊंदै तै।
\v 20 पर तिन्नां मांझ़ै तै कई कुप्रुसी और कुरेनी ज़ुंण अन्ताकिया एछी करै यूनानी लै बी प्रभू यीशूए सुसमाच़ारा शणांऊंदै लागै।
\v 21 और प्रभूओ हाथ त तिन्नां परैंदै और बडै भारी लोग फिरै विश्वास करी करै प्रभू बाखा लै।
\v 22 तैबै तिन्नेंं च़रच़ा येरूशलेमे कलीसिया का बी पुजी और तिन्नैं भेज़अ बरनबास अन्ताकिया लै।
\v 23 सह तिधी पुजअ और परमेश्वरो गूण-जश भाळी करै हुअ सह खुश और सोभी लै इहय संदेश दैनअ कि मन लाई करै रहा प्रभूए च़रणैं।
\v 24 किल्हैकि बरनबास त एक भलअ आदमीं और पबित्र आत्मां करै त परिपूर्णं; ता बडै भारी लोग आऐ प्रभू दी।
\v 25 तैबै सह शाऊला लोळअ तरसुसा लै नाठअ।
\v 26 और ज़ांऊं तिन्नां का मिलअ ता सह आणअ अन्ताकिया लै। और इहय हुअ कि तिंयां रहै एकी साला तैणीं कलीसिया संघै मिलदै और कई लोगा लै उपदेशा दैन्दै, और प्रभू यीशू मसीहे च़ेलै लै बोलअ सोभी का पैहलै अन्ताकिया “मसीही”
\p
\v 27 तिन्नां धैळै कई भबिशयाबगता येरूशलेमा का अन्ताकिया आऐ।
\v 28 तिन्नां मांझ़ै अगबुस नाओंए एकी खळै ह्ई करै पबित्र आत्में प्रेरणा करै इहय खोज़अ कि सारै संसारा दी पळणअ नकाळ, और सह नकाळ पळअ क्लौदिउसै ज़मानै।
\v 29 तैबै च़ेलै इहय फैंसलअ किय कि हरेक आपणीं-आपणीं पूंजी का यहूदिया दी रहणैं आळै भाईए सेऊआ लै कि़छ़ भेज़ा
\v 30 और तिन्नैं किय तिहअई और बरनबास और शाऊले हाथै प्राचीना सेटा भेज़ै ढबै धेल्लै।
\c 12
\s पतरसो जेहलखानैं का छ़ुटण
\p
\v 1 तेऊ ज़मानैं लाअ हेरोदेस राज़ै कई विश्वासी भाई लै दुखा दैणा लै हाथ।
\v 2 तेऊ पाअ यहून्नों भाई याकुब तलबारा करै मारी।
\v 3 और ज़ांऊं हेरअ कि यहूदी लोग ह्आ एता करै खुशी; ता तेऊ ढाकअ पतरस बी; तिंयां तै अखमीरी रोटिए धैळै,
\v 4 और तेऊ पाअ सह जेहला दी बंद करी, और बागै डाहै पहरै लै च़ऊ बाखा च़ार-च़ार सपाही लाई, इहय सोच़ी कि फसह बाद निंणअ सह लोगा सह्मनै।
\v 5 जेहला बागै त पतरसा लै पहरअ पाअ द और सोभै विश्वासी भाई तै मिली करै प्राथणां दी लौलीन हुऐ दै।
\p
\v 6 ज़ांऊं हेरोदेसे सह समनै लाअ त निं ता तेसाई राची त पतरस दुई शांघळी करै बाह्नअ द और दुई सपाही बिच़ै सुतअ द और पहरी तै राची दुआरै पहरै दैन्दै लागै दै।
\v 7 हेरा, तिधी आअ एक स्बर्गदूत और सह तिधी खह्ळुअ और तेसा खुडी च़मकअ प्रैशअ और तेऊ पतरसे कुछी हाथा करै बाही और सह झ़ैऊअ और तेऊलै बोलअ कि उझ़ू, छ़ेकअ कर, और तेऊए हाथै बाह्निं दी शांघळी पळी धरनीं।
\v 8 तैबै स्बर्ग दूतै तेऊ लै बोलअ कि गाची बाह्न और आपणैं बूट बी बाह्न। पतरसै किय तिहअई। तेखअ दूतै बोलअ कि आपणैं झिकळै बाह्निं करै एछ मूँह पिछ़ू।
\v 9 सह तिधा का निखळअ और लागअ तेऊ पिछ़ू हांढदअ; पर तेऊ का निं इहय थोघ बी त कि ज़ुंण अह दूत करदअ आसा लागअ द; अह सच्च़ी आसा कि नांईंं, और तेऊ समझ़अ कि हूँ आसा सुपनै भाळअ लागअ द?
\v 10 तैबै तिंयां दुजै पहरै निखळी करै पुजै लोहे परअऊळी सेटा, ज़ुंण नगरी बाखा त, सह खुली तिन्नां लै आपणैं आप और तिंयां नाठै एकी गळी बाती और तेतरी नाठअ स्बर्गदुत तेऊ छ़ाडी करै।
\v 11 तैबै पतरसै होशा दी एछी करै बोलअ कि, ऐबै ग्अ मुखा थोघ लागी कि प्रभू छ़ाडअ मुल्है हेरोदेस राज़ै हाथा का छड़ैऊणा लै स्बर्गदूत और यहुदिए सारी आशा की खतम।
\p
\v 12 और इहय सोच़ी करै सह यहून्ने आम्मां मरिअमे घरा लै आअ, ज़सा लै मरकुस बोला, तिधी तै खास्सै ज़ह्णैं बेठै दै प्राथणां करदै।
\v 13 ज़ांऊं तेऊ दुआरै टक-टक किय ता एक रूदे नाओंए दासी आई शूंणीं।
\v 14 पतरसे हाक शुणीं करै सह बड़ी खुशी-खुशी भितरा लै ठुहरी और खुशिए मारै बिसरुई सह दुआरा खोळणैं बी और तेसा खोज़अ सोभी का कि पतरस आसा दुआरै खह्ळुअ द।
\v 15 तिन्नैं होरी बोलअ तेसा लै कि तूह हुई पागल, पर तेसा बोलअ होर बी विश्वासा संघै कि पतरस ई आसा। पर होरी बोलअ इहय कि तेऊओ स्बर्गदूत हणअ।
\v 16 पर पतरस रहअ दुआरा टोकदअ लागी, ज़ांऊं तिन्नैं दुआर खोलअ ता तिंयां हुऐ रहैन परशैन।
\v 17 तैबै पतरसै तिन्नां लै हाथा करै शारअ किय कि च़ुप्पी रहा और तिन्नां का खोज़अ कि प्रभू किहय करै काढअ हूँ जेहला का बागै। और तेखअ बोलअ तेऊ इहय कि याकुब और होरी भाई का बी खोज़ै एसा गल्ला। और एता बाद पतरस तिधा का नाठअ दुजी ज़ैगा लै।
\p
\v 18 दोती दोथी हुई सपाही बिच़ै बडी हलच़ल कि पतरस केसी नाठअ!
\v 19 ज़ांऊं हेरोदेस तेऊ लोळअ लागअ ता तेऊ निं सह भेटअ; तैबै तेऊ पहरीए ज़ाच पड़ताळ की और तिंयां पाऐ मारी; और सह रह यहुदिआ छ़ाडी कैसरिआ दी।
\s राज़ै हेरोदेसे मौत
\p
\v 20 हेरोदेस राज़अ त सुर और सैदा देशे लोगा का नराज़; ता तिंयां एक मन ह्ई करै तेऊ सेटा आऐ और बलास्तुसा ज़ुंण राज़ेओ करमच़ारी त, मनैंऊंईं करै च़ाहअ मेल मलाप करनअ किल्हैकि राज़े देशा करै ह्आ त तिन्नेंं देशो पाळण-पोशण।
\v 21 और राज़ै बोलै दै धैळै हरोदेस हारशंगार करी करै सिंहासणा दी बेठअ और तिन्नां लै लागअ ब्याख्यान करदअ।
\v 22 और लोगै पुकारी एही गल कि अह ता मांह्णूंओ निं अह आसा परमेश्वरो शब्द।
\v 23 और तेसाई बगती प्रभूए स्बर्गदूत आअ और हेरोदेस पाअ मारी; किल्हैकि तेऊ निं परमेश्वरे महिंमा की और सह मूँअ कीळै पळी करै।
\p
\v 24 पर परमेश्वरो बच़न लागअ बढदअ और फैलदअ
\p
\v 25 ज़ांऊं बरनबास और शाऊल आपणीं सेऊआ पूरी करी मुकै, ता यहून्ना, ज़सा लै मरकुस बोला, तेऊ संघा आणीं करै फिरै येरूशलेमा लै बापस।
\c 13
\s बरनबास और शाऊल भेज़णैं
\p
\v 1 अन्ताकिया कलीसिया दी थियै कई भबिशयाबगता और उपदेशक, अर्थात-बरनबास और शमौंन ज़सा लै नीगर बोला; और लुकियुस करेनी, देशे चौथाईए राज़ै हेरोदेसो दुधभाई मनाहेम और शाऊल।
\v 2 ज़ांऊं तिंयां ब्रता डाही करै प्रभूए उपासना करदै तै लागै दै, ता पबित्र आत्मां बोलअ, “मुल्है करा बरनबास और शाऊला मेरै तेऊ कामां लै ज़ुदै ज़सा लै मंऐं तिंयां शादै दै आसा।”
\s पौलुसे पैहली प्रच़ार यात्रा
\p
\v 3 तैबै तिन्नैं उपबास और प्राथणां करी करै तिन्नां दी हाथ डाहै और तिंयां कियै बिदा।
\v 4 तिंयां भेज़ै पबित्रात्मां सलुकिआ लै और तिधा का ज़हाजा दी बेशी करै नाठै तिंयां कुप्रुसा लै।
\v 5 और सलमिसै पुजी करै परमेश्वरो बच़न यहूदिए आराधनालै दी शणांऊंअ; और यहून्ना त तिंनो सेऊआ च़ाकरी करदअ।
\v 6 और तेऊ सारै टापू का हंदी तिंयां पुजै पाफुस। तिधी भेटअ तिन्नां बार-यीशू नांओं एक यहूदी ज़ादू टोणैं करदअ और सह त झ़ूठअ भबिशयाबगता।
\v 7 सह त सिरगिउस पौलुस सुबै संघा, ज़ुंण बुधिमान आदमीं त; और सह च़ाहा त बरनबास और शाऊला आप्पू सेटा शादी करै परमेश्वरो बच़न शुळणअ।
\v 8 पर इलिमास टोन्हैं, किल्हैकि, अह आसा तेऊए नांओं अर्थ, किय बिरोध, और सह रह हाकिमा विश्वासा करनै का रोकदअ लागी।
\v 9 तैबै शाऊलै, ज़सरअ नांअ पौलुस बी आसा, पबित्र आत्मां करै भरुई तेऊलै टकटकी लाई करै बोलअ कि
\v 10 “हे सारै कपट और च़लाकी करै भरुऐ दै शैताने शोहरूआ, सकल धर्में बैरीआ, तंऐं प्रभूओ सिधअ रसतअ टेढअ करनअ लाअ छ़ाडी कि नांईंं?
\v 11 ऐबै भाळ, प्रभूओ हाथ आसा ताह परैंदै लागअ द; और तूह रहणअ थोळै धैळै कांणअ और ताखा निं सुरज़ धेछणअ: तैबै नढैऊऐ तेऊए आच्छी हुई काणीं और तेऊ का धेछुअ न्हैरअ और सह लागअ ओर्ही-पोर्ही ठणाकदअ कि तेऊओ कुंण हाथ ढाके।
\v 12 तैबै सुबै प्रभूए उपदेशा शुणीं हूअ रहैन और ज़ुंण तिधी हुअ त तेता भाळी करै किय विश्वास।
\s पिसदिये अन्ताकिया दी
\p
\v 13 पौलुस और तेऊए साथी पाफुसा का ज़हाज खोह्ली करै पुजै पंफूलिआ देशे पिरगा और यहून्ना नाठअ तिन्नां छ़ाडी करै येरूशलेमा लै बापस फिरी।
\v 14 और पिरगा का आजू नाशी करै पुजै तिंयां पिसदिआ देशे अन्ताकिया और सबते धैळी तिंयां आराधनालै दी नाशी बेठै।
\v 15 तिधी व्यवस्था और भबिशयाबगते कताबा पह्ळणैं बाद सरदारै तिन्नां लै बोलअ कि भाईयो, ज़ै लोगा लै उपदेश दैणां लै थारै मनै किज़ै आसा ता तै बोला।
\v 16 तैबै पौलुसै खळै उझ़ूई करै हाथा करै शारअ करी करै बोलअ कि हे इस्त्राएलीओ और परमेश्वरा का डरनै आळैओ, शुणां।
\v 17 इन्नां इस्त्राएली लोगे परमेश्वरै म्हारै दाद बाब च़ुनै और ज़धू ईंयां मिसर देशै परदेसी ह्ई करै रहा तै, ता तिन्नेंं की बडी भारी तरक्की; और आपणीं बलबंत भुज़ा करै आणैं तिधा का छ़ड़ैऊई।
\v 18 और च़ाह्ळी साला तैणीं रह सह तिन्नेंं ज़ंगलै सेहंदअ लागी।
\v 19 और कनान देशै साता ज़ातीओ नाश करी करै तिन्नों देश कोई साढै च़ार शौआ साला लै दैनअ इन्नां लै रहणा लै।
\v 20 एता बाद तेऊ सामुएल भबिशयाबगता तैणीं बणांऐं न्यायी।
\v 21 एता बाद मांगअ तिन्नैं एक राज़अ, तैबै परमेश्वरै च़ाह्ळी साला तैणीं बिन्यामीन गोत्रा का दैनअ तिन्नां लै एक माह्णूं किशो शोहरू शाऊल तिन्नां लै राज़अ बणांई।
\v 22 तेखअ कीय सह दूर और तेऊ बाद बणांअ दाऊद राज़अ; ज़सरै बारै तेऊ ग्वाही दैनी कि मूँह आसा ग्अ द आपणैं मना मताबक एक माह्णूं यिशैओ शोहरू दाऊद भेटी। तेऊई करनी मेरी इछा पूरी।
\v 23 और तेऊए ई खानदानी का परमेश्वरै आपणीं प्रतिज्ञा ज़ुंण की ती तेते साबै इस्त्राएला सेटा एक मोक्ष दैणैं आळअ भेज़अ, अर्थात यीशू मसीह।
\v 24 ज़सा एछणैं का पैहलै यहून्ना सोभी इस्त्राएली लै मना बदळणैंओ बपतिस्मैंओ प्रच़ार किय।
\v 25 ज़ांऊं यहून्ना आपणीं फेरी पूरै करनै आळअ त, ता तेऊ बोलअ इहय कि तम्हैं मूँह किज़ै समझ़ा? हूँ निं सह आथी! हेरा, मूँह बाद आसा एक एछणैं आळअ, हूँ निं तेऊए पैरे ज़ुती खोळणैं लाईक बी आथी।
\p
\v 26 हे भाईयो, तम्हैं ज़ुंण इबराहिमे संताना आसा, और तम्हैं ज़ुंण परमेश्वरा का डरा, तम्हां सेटा आसा हेरअ द सह उदधारो बच़न भेज़ी।
\v 27 किल्हैकि येरूशलेमां दी रहणैं आळै और सरदारै निं सह बछ़ैणअ, और भबिशयाबगते गल्ला निं समझ़ी ज़ुंण हर सातुऐ धैळै पह्ळी करा, इहय करै तेऊ लै दोश लाई की तिंयां गल्ला पूरी।
\v 28 तिन्नां निं मारनै जोगी तेऊ दी किछ़ै दोष भेटअ, तैबी बी की तिन्नैं पिलातुसा का अरज़ कि एऊ पा मारी।
\v 29 और ज़ांऊं तिन्नैं तेऊए बारै लिखी दी गल्ला पूरी की, ता सह तिन्नैं क्रूसा का थुआळी डाहअ कबरा दी बंद करी।
\v 30 पर परमेश्वरै किय सह मूँऐं दै बिच़ा का ज़िऊंदअ।
\v 31 और सह रहअ तिन्नां संघै खास्सै धैळै तैणीं खांदअ-पिंदअ और धेछदअ लागी ज़ुंण गलीला का तेऊ संघै आऐ दै थियै; लोगा सह्मनै आसा ऐबै तिंयां बी तेऊए गुआह।
\v 32 और हाम्हैं शणांऊंआ तम्हां का तेसा प्रतिज्ञे बारै, ज़ुंण म्हारै बाब दादै का की थी; सुसमाच़ार।
\v 33 कि परमेश्वरै प्रभू यीशू ज़िऊंदै करी करै, सहैई प्रतिज्ञा म्हारी संताना लै पूरी की, ज़िहअ भज़ना दी बी आसा लिखअ द कि
\q1 'तूह आसा मेरअ पुत्र,
\q2 आझ़़ ई आसा किय द तूह मंऐं पैदा'।
\p
\v 34 और तेऊए एसा रिती मूंऐं दै का ज़िऊंदै करने बारै बी कि सह निं कधि लोळी शळअ, तेऊ आसा बोलअ द इहय कि
\q1 ' मूंह करनी दाऊदे पबित्र और अटळ किरपा
\q2 तम्हां लै'।
\p
\v 35 तैहीता तेऊ एकी होरी भज़ना दी बी आसा बोलअ द कि 'ताह निं आपणैं पबित्र ज़ना शळणैं दैणअ'।
\p
\v 36 किल्हैकि दाऊद ता परमेश्वरे इच्छा दी आपणैं ज़मानै सेऊआ करी करै मूंअ और आपणैं बाब दादै सेटा लै नाठअ और शळअ बी।
\v 37 पर ज़ुंण परमेश्वरै ज़िऊंदअ किय, सह निं चिजअ-शळअ आथी।
\v 38 तैहीता हे भाईयो, एसा गल्ला ल्ऐ तम्हैं समझ़ी कि एऊई करै भेटा तम्हां पाप क्षमा करनेओ सुसमाच़ार।
\v 39 और ज़सा गल्ला करै मूसा नबिए व्यवस्था करै निर्दोश निं ह्ई सकदै तै, तिन्नां सोभी का एक विश्वास करनै आळअ ह्आ यीशू करै निर्दोश।
\v 40 एते तैणीं रहा चतैन, इहय निं ह्आ कि ज़ुंण भबिशयाबगते कताबा दी आअ द आसा सह तम्हां परैंदै बी एछे कि,
\p
\v 41 'हे निन्दा करनेआळैओ,
\q1 भाळा, और झशकिआ,
\q2 और खतम ह्आ।
\q1 किल्हैकि मूँह करनअ थारै धैळै
\q2 इहय काम,
\q1 इहय काम कि ज़ै तम्हैं तेते च़रच़ा शुणें,
\q2 ता तम्हैं निं कधि तेतो
\q3 भरोसअ करनअ।
\p
\v 42 तिन्नेंं बागै निखळदा ई लोगै की तिन्नां का अरज़ कि आगलै हबतै शणांऊंऐं हाम्हां का इन्नां गल्ला भी।
\v 43 और ज़ांऊं सभा उझ़ूई ता यहूदी और यहूदी मत्ता दी आऐ दै मांझ़ै कई हुऐ बरनबास और पौलुसा पिछ़ू; और तिन्नैं तिन्नां का गल्ला करी करै समझ़ाऊऐ कि परमेश्वरे गुण-जशा दी रहा बणीं।
\s पौलुसा करै होरी ज़ाती बिच़ै प्रच़ार शुरू करनअ
\p
\v 44 आगलै हबतै नगरीए सोभ लोग हुऐ परमेश्वरे बच़ना शुणैं कठा।
\v 45 पर यहूदी तिन्नां खास्सै लोगे छ़ुंडा भाळी ज़ळै दिला का और निंदा करदी लागै पौलुसे गले बिरोधा दी बोलदै।
\v 46 तैबै पौलुस और बरनबासै नडर ह्ई करै बोलअ, अह थिय ज़रूरी कि परमेश्वरो बच़न शणांऊणअ पैहलै तम्हां का; पर ज़ै तम्हैं तेऊ दूर करा और आपणैं आप अनंतजिऊणा जोगी नांईंं बणां, ता भाळा, हाम्हां फिरनअ होरी ज़ाती बाखा लै।
\v 47 किल्हैकि प्रभू आसा दैनी दी हाम्हां लै अह आज्ञा कि
\q1 'मंऐं आसा तम्हैं होरी ज़ाती लै ज्योती
\q2 बणांईं दी,
\q1 ताकि पृथूईए कूंणैं-कूंणैं तैणीं मोक्षे
\q2 दूआर होए।
\p
\v 48 इहय शुणीं करै हुऐ होरी ज़ातीए खुशी, और तिंयां लागै परमेश्वरे बच़ने बड़ाई करदै और ज़ेतरै अनंत ज़िऊंणा लै च़ुनै तै तिन्नैं किय सोभी विश्वास।
\v 49 तैबै लागअ प्रभूओ बच़न सारै देशै फैलदअ।
\v 50 पर यहूदी खांनदानी बेटळी, भगत और नगरीए बडै लोग उकसाऊऐ और पौलुस और बरनबासा लै उपद्रभ करी करै काढै तिंयां तिधा का बागै।
\v 51 तैबै तिंयां तिन्नेंं सह्मनै पैरा का धूळअ ठुळकी करै नाठै इकुनियुमा लै
\v 52 और च़ेलै रहै आनंद और पबित्र आत्मां करै परिपूर्ण हंदै लागी।
\c 14
\s इकुनियुमैं पौलुस और बरनबास
\p
\v 1 इकुनियुमैं हुअ इहय कि तिंयां नाठै यहूदिए आराधनालै लै संघा-संघा, और तिन्नैं की एही गल्ला कि यहूदी और यहूनानिं बिच़ै किय कई लोगै विश्वास।
\v 2 पर ज़सा नांईंं मनणअ त, तिन्नैं यहूदी उकसाऊऐ होरी ज़ातीए लोग तिन्नां भाईए खलाफ, और कई बगाळै कियै।
\v 3 और तिंयां रहै कई धैळै तैणीं तिधी और प्रभूए भरोसै बडी हिम्मता संघै लागै बच़ना शणांऊंदै। और प्रभू बी दैआ त तिन्नें हाथै बडै-बडै च़िन्ह रहैऊई करै और अद्भुत नोखै काम करी करै गूण-जशे बच़ने ग्वाही।
\v 4 पर नगरीए लोगा बिच़ै पळी फूट, और इहय करै कई हुऐ यहूदी बाखा लै और कई हुऐ प्रेरिता बाखा लै।
\v 5 पर ज़ांऊं होरी ज़ातीए लोग और यहूदी तिन्नां लै बुराई करना लै और तिन्नां लै पाथरे ढोआ दैणा लै यहूदी और तिन्नेंं सरदारा संघी आऐ।
\v 6 ता तिन्नां का गअ एसा गल्लो थोघ लागी, और तिंयां भागै लूकाऊनिए लुस्त्रा और दिरबे नगरी लै और ओरी-पोरीए देशा लै।
\v 7 और तिधी रहै सुसमाच़ारा शणांऊंदै लागी।
\s लुस्त्रा और दिरबे दी
\p
\v 8 लुस्त्रा नगरी त एक आदमीं बेठअ द सह त ज़ल्मां ओर्ही लैंगळअ और तेऊए निं हांढदअ त और आपणीं ज़िंदगी निं सह किधि हांडअ-फिरअ त।
\v 9 सह त पौलुसा लागअ द गल्ला करदै शुंणअ और पौलुसै भाळअ तेऊ बाखा लै टकटकी लाई करै कि एऊ आसा ठीक हणेंओ विश्वास।
\v 10 और पौलुसै ज़ोरै बोलअ कि आपणैं पैरा दी खह्ळू सिधअ, तैबै सह छाह्ळ दैई करै लागअ हांढदअ-फिरदअ।
\v 11 लोगै पौलुसे एऊ च़मत्कारा भाळी करै लूकाऊनिआ बोली दी बोलअ कि देबतै होथै हाम्हां बिच़ा लै।
\v 12 और तिन्नैं बोलअ बरनबास लै, ज्यूस और पौलुसा लै हिरमेस देबतअ किल्हैकि सह त गल्ला करना लै मुखिअ।
\v 13 और ज्यूस देबतेए मांदरे पज़ैरै ज़ुंण तेसा नगरी सह्मनै त, तेऊ एक मिम्मूं और फूले हार नगरीए प्र्ऊळी सेटा आणैं तिन्नां लै बळी च़ढाऊणा लै।
\v 14 पर ज़ांऊं बरनबास और पौलुस प्रेरिता का इहय थोघ लागअ ता तिन्नैं आपणैं झिकळै धेळै और लोगा बिच़ा लै ठुहरै संघा तिन्नैं ज़ोरै-ज़ोरै बोलअ इहय कि हे लोगो, तम्हैं अह किज़ै लाअ करी?
\v 15 हाम्हैं बी आसा तम्हां ज़िहै ई दुखा-सुखा भोगणैं आळै आदमीं, और तम्हां का शणांऊंआ सुसमाच़ार कि तम्हैं इन्नां बेकार च़िज़ा का ज़ुदै ह्ई करै ज़िऊंदै परमेश्वरा बाखा लै फिरा, ज़ुंणीं सरग, धरती, समुंदर और ज़ुंण बी तेथ दी आसा, सोभै गल्ला बणांईं।
\v 16 तेऊ दैनअ आझ़़ा का पैहलै ज़मानैं सोभी ज़ाती आपणीं-आपणीं बाता हांडणैं।
\v 17 तैबी बी निं सह आप्पू गुआह बिण्हीं रहअ; पर भलाई रहअ करदअ लागी और सरगा का पाणीं बरशाऊंदअ, फळै फळूटे ऋतू दैंदअ और थारै मना रहअ रोटी-पांणीं करै बडी खुशी दी भरदअ लागी।
\v 18 और इहय बोली करै बी तिन्नैं तिंयां बडी मुशकळ जाई करै बळी करनै का रोकै कि तिन्नां लै बळी निं करा।
\p
\v 19 पर कई यहूदी अन्ताकिया और इकुनिअम का एछी करै तिंयां लोग कियै आप्पू बाखा लै और पौलुसा लै दैनअ पाथरो ढो और तिन्नैं मूँअ द समझ़ी करै निंयं सह घिशी करै नगरी बागा लै।
\v 20 पर ज़ांऊं होर च़ेलै आऐ और तेऊ फेर खह्ळुऐ, ता सह उझ़ुअ खळअ और तेखअ नाठअ नगरी भितरा लै; ता दुजै धैळै नाठअ बरनबासा संघै दिरबे लै।
\s सीरिया देशे अन्ताकिया लै बापस फिरनअ
\p
\v 21 और तिंयां तेसा नगरीए लोगा लै सुसमाच़ार शणांऊंईं करै, कई च़ेलै बणांईं करै लुस्त्रा और इकुनिअम बाती फिरै अन्ताकिया लै बापस।
\v 22 और तिंयां रहै च़ेलेए मना स्थिर करदै उपदेशा दैन्दै कि हाम्हां लागणअ बडै क्लेश भोगी करै परमेश्वरे राज़ा दी नाशणअ।
\v 23 तेखअ बणांऐं तिन्नैं हरेक कलीसिया दी तिन्नां लै मुखियै, और उपबासा संघै प्राथणा करी करै सबाळै तिंयां प्रभूए हाथै ज़हा दी तिन्नैं विश्वास किय त।
\p
\v 24 तेखअ पुजै तिंयां पिसदिआ बाती हांढदी पंफूलिआ।
\v 25 तिधा का पिरगा नगरी बच़न शणांऊंईं करै पुजै तिंयांं अटालिआ;
\v 26 ता; तिधा का बेठै तिंयां ज़हाजा दी और अन्ताकिया लै आऐ ज़िधा का तिंयां तेऊ कामां लै ज़ुंण परमेश्वरे गूण-जशा दी तिन्ना का सभाळअ त और ज़ुण तिन्नैं पूरअ किय त।
\v 27 तिधी पुजी करै तिन्नैं कलीसिया कठा की और तिन्नां सोभी का सोभ गल्ला खोज़ी कि तिन्नां संघै ह्ई करै परमेश्वरै किहै-किहै बड़ै-बड़ै काम कियै और होरी ज़ाती लै बी खोलअ विश्वासा करना लै दुआर
\v 28 तेखअ रहै तिंयां च़ेलै संघै खास्सै धैळै तिधी।
\c 15
\s येरूश्लेमें सभा
\p
\v 1 तेखअ आऐ कई लोग यहूदिया का और तिंयां लागै विश्वासी भाई लै इहय सखाऊंदै कि ज़ै मूसा नबीए रिती रबाज़े साबै थारअ खतनअ नांईंं होए ता तै निं तम्हैं मोक्ष भेटी सकदअ।
\v 2 ज़ांऊं पौलुस और बरनबासो तिन्नां संघै बडअ भारी झ़गळअ और बाद-बिबाद हुअ, ता इहय फैंसलअ हुअ कि पौलुस, बरनबास और हामा मांझ़ै कई होर भाई एसा गले बारै फैंसलै लै नाशा येरुशलेमा लै प्रेरिता और प्राच़ीना सेटा लै।
\v 3 तैबै मंडळी तिंयां बिदा किऐ और दूर तैंणीं दैनै छ़ाडी। तेखअ तिंयां फिनाकै और सामरिया बाती होरी ज़ातीए मना बदळणें समाच़ार नाठै शणांऊंदी और सोभी भाई लै दैनअ बडअ आनंद।
\v 4 ज़ांऊं तिंयां येरूशलेमै पुजै ता कलीसिया, प्रेरित और प्राच़ीन तिन्नां संघै बडी भारी खुशी संघै मिलै। और तिन्नैं बी खोज़अ कि परमेश्वरै तिन्नां संघै रही करै किहै-किहै काम कियै।
\v 5 पर फरीसिए पंथा का ज़ुंण विश्वासा दी आऐ तै, तिन्नां बिच़ा का कई बोलअ इहय कि, तिन्नां लै खतनै करने और मूसा नबीए व्यवस्था मनणैं आज्ञा च़ाहिए दैणीं।
\p
\v 6 तैबै प्रेरित और प्राच़ीन एसा गले बारै बच़ारा करदै हुऐ कठा।
\v 7 खास्सै हठळणैं का बाद पतरसै खळै ऊझ़ूई करै तिन्नां सोभी लै बोलअ, हे भाईयो, तम्हां का आसा थोघ कि खास्सै धैळै ग्ऐ तेसा गल्ला बिती कि परमेश्वरै च़ुनअ हूँ तम्हां बिच़ा का कि मेरै मुंहां का होर ज़ाती बी सुसमाच़ार शुणीं करै विश्वास करे।
\v 8 और मनें गल्ला परखणैंआळै परमेश्वरै तिन्नां लै बी हाम्हांई ज़ेही पबित्र आत्मां दैई करै तिन्नें ग्वाही दैनीं।
\v 9 और विश्वासा करै तिन्नेंं मन शुध करी करै हाम्हां और तिन्नां दी निं किछ़ै भेद डाहअ।
\v 10 ता ऐबै किल्है आसा तम्हैं लागै दै परमेश्वरा परखदै? कि च़ेलेए कैळै पाणअ इहय जूँ कि ज़सा ना म्हारै बाब दादै च़की सकै और ना हाम्हैं च़की सकदै।
\v 11 पर हाँ, म्हारअ आसा इहय प्रण कि ज़ेसा रिति तिन्नां प्रभूए क्रिपा दी उद्धार पाणअ, तेसाई रिती पाणअ हाम्हां बी।
\p
\v 12 ज़ांऊं सारी सभा च़ुपच़ाप ह्ई करै बरनबास और पौलुसे गल्ला शुंणदी लागी कि परमेश्वरै तिन्नां करै होरी ज़ाती दी किहै-किहै च़िन्ह और अद्भुत काम कीयै।
\v 13 ज़ांऊं तिंयांं चुप हूऐ ता याकुब लागअ बोलदअ इहय कि
\v 14 हे भाईयो, मेरी गल्ला शुणां, शमौंनै बोलअ इहय कि परमेश्वरै पैहलै-पैहल होरी ज़ाती लै केही किरपा दृष्टि की कि तिन्नां बिच़ा का आपणैं नांओआ लै लोगा बणांऐं।
\v 15 एता संघै मिला भबिशयाबगते ईंयां गल्ला; ज़िहअ शास्त्रा दी लिखअ द आसा कि
\p
\v 16 एता बाद च़कणअ मूँह भी दाऊदो ढूळअ द डेरअ और तेऊए ढुळै दै घरे मेट करनैं मूँह दबारै खळै।
\p
\v 17 तैहीता कि बच़ै दै माह्णूं, अर्थात ज़ुंण होर ज़ाती बी ज़ुंण मेरै नांओऐ आसा, तिंयां बी प्रभू लोळे।
\p
\v 18 अह बोला सहैई प्रभू ज़ुंण संसारे उत्‍पति का इन्नां गल्लो समाच़ारा आसा दैंदअ लागअ द।
\v 19 तै आसा मेरअ बच़ार इहय कि होरी ज़ाती का बी ज़ुंण लोग परमेश्वरा बाखा लै फिरा, तिन्नां लै निं दुख दैआ।
\v 20 पर तिन्नां लै भेज़ा इहय लिखी करै कि, तिंयां मुरतिए अशुधता, भ्यबिचार और मरोकै दै मासा और लोहू का रहा दूर।
\v 21 किहैल्कि पराणैं ज़मानै ओर्ही नगरी-नगरी मूसा नबिए व्यवस्था आऐ प्रचार करदी और हर सातुऐ धैळै पह्ळा इन्नां आराधनालै दी।
\s होरी ज़ातीए विश्वासी लै च़िठी
\p
\v 22 तैबै सारी कलीसिया संघी प्रेरित और प्राच़ीना बी लागी अह गल बधिया कि आप्पू बिच़ा का च़ुना कई आदमीं, अर्थात- यहूदा ज़सा लै बरस्बा बोला और सिलासा, ज़ुंण होरी भाई मांझ़ै मुखियै तै, तिन्नां भेज़ा पौलुस और बरनबासा संघै अन्ताकिया लै।
\v 23 और तिन्नेंं हाथै भेज़अ इहय लिखी कि अन्ताकिया, सुरिआ और किलकिआ दी रहणैं आळै भाईयो ज़ुंण होरी ज़ाती का आसा, प्रेरित और प्राच़ीन भाईए तरफा का नमस्कार!
\v 24 हाम्हैं शुणअ इहय कि हाम्हा मांझ़ै कई तिधी एछी करै ड्रैऊऐ तम्हैं आपणीं गल्ला करै, और थारै मन उल्टाऊऐ तिन्नैं, पर हाम्हैं निं तिन्नां लै एसा गल्ला करनै आज्ञा दैनीं ती।
\v 25 तैहीता ऐबै हाम्हैं एक मन ह्ई करै ठीक–ठाक समझ़अ कि च़ुनैं दै माह्णूं, संघा भेज़ै हाम्हैं आपणैं प्यारै बरनबास और शाऊल तम्हां सेटा लै।
\v 26 ईंयां दूई आदमीं आसा ईहै ज़ुंणीं आपणैं प्राण बी म्हारै प्रभू यीशू मसीहे नांओंआ लै खातरै दी पाऐ।
\v 27 और हाम्हैं भेज़ै यहूदा और सीलास बी, और तिन्नां हेरनिं सारी गल्ला आपणैं मूँहा का बी तम्हां का खोज़ी।
\v 28 पबित्रात्मां, और हाम्हां लागी एही ठीक कि ज़रूरी गल्ला छ़ाडी निं तम्हां लै होर किछ़ै बोझ़ पाणअ,
\v 29 कि तम्हैं मुरती सह्मनै बळी किऐ, और खूना का, और मरोकी करै मारै दै मासा का और भ्यभिचारा का रहै दूर। इन्नां सोभी गल्ला का ज़ै तम्हैं दूर रहे, तै हणअ थारअ भलअ। और होर आजू तम्हां सोभी लै शुभकामना।
\p
\v 30 तेखअ तिंयां बिदा ह्ई करै अन्ताकिया पुजै, और सभा कठा करी करै च़िठी पह्ळी।
\v 31 और तिंयां हुऐ पह्ळी करै उपदेशे गल्ला शुंणीं बडै भारी खुश।
\v 32 और यहूदा और सिलास तै आप्पू बी भबिशयाबगता, तिन्नैं बी कई गल्ला करै च़ेलै कियै स्थिर।
\v 33 तैबै तिंयां थोळै धैळै तिधी रही करै तिन्नां भाई का बडी शांती दी बिदा हुऐ कि आपणैं भेज़णैं आळै सेटा नाशे।
\v 34 पर सिलासा लागअ तिधी रहणअं शोभलअ।
\v 35 ता पौलुस और बरनबास रहै अन्ताकिया दी और होर बी कई लोगा संघै रहै प्रभूए बच़ना बांडदै और सुसमाच़ारा शणांउंदै लागी।
\s पौलुसे दुजी प्रच़ार-यात्रा पौलुस और बरनबासा बिच़ै मतभेद
\p
\v 36 थोळै धैळै बाद पौलुसै बरनबासा लै बोलअ कि ज़सा-ज़सा नगरी हाम्हैं परमेश्वरो बच़न लोगा का शणांऊंअ द आसा, च़ाला, हाम्हां एछणीं तिन्नां भाईऐ हेर सभाळ करी कि तिंयां किहै आसा?
\v 37 तैबै बरनबासै यहून्ना ज़सा लै मरकुस बोला, संघा निंणेंओ बच़ार किय
\v 38 पर पौलुसै किय नांईंं किल्हैकि किल्है कि सह हुअ त पिछ़ली बारी पंफूलिया दी ज़ुदअ और कामालै निं तिन्नां संघै नाठअ त।
\v 39 और तिन्नां बिच़ै हूई एही दूई गल्ला कि तिंयां हुऐ आप्पूई मांझ़ै ज़ुदै। तैबै बरनबास नाठअ मरकुसा संघा निंई करै ज़हाजा दी कुप्रुसा लै,
\v 40 पर पौलुसै च़ुनअ सिलास और होरी भाई का परमेश्वरे हाथै सभाळी करै च़लअ
\v 41 और पौलुस कलीसिया स्थिर करदी, सूरिआ और किलकिआ बाती हांढदी निखळअ।
\c 16
\s पौलुसो तिमुथियुस संघा नींणअ
\p
\v 1 तेखअ नाठअ सह दिरबे लुस्त्रा लै बी, और भाळा, तिधी त एक तिमुथियुस नांओं एक चेलअ, सह त एकी विश्वासी यहूदिनिंओ चेलअ पर तेऊओ बाब त यूनानी।
\v 2 तेऊओ त लुस्त्रा और इकुनिउमें सोभी भाई बिच़ै भलअ नांअ।
\v 3 पौळुसै च़ाहअ इहय कि अह निंणअ मूँह आप्पू संघै और ज़ुंण यहूदी लोग तिन्नां ज़ैगा थियै; तिन्नेंं तैणीं किय पौलुसै तिमूथियूसो खतनअ; किल्हैकि तिन्नां का बी त थोघ कि एउओ बाब आसा युनानी।
\v 4 और नगरी-नगरी नाशदी तिंयां तिन्नां बिधी बधाना ज़ुंण येरूशलेमा का प्रेरितै और प्राच़ीनैं ज़रूरी समझ़ै तै तिन्नां मनणा लै रहा तै तिंयां पजैळदै लागी।
\v 5 इहय करै रही कलीसिया स्थिर हंदी लागी और गिणती दी रही हर धैळै बढदी लागी।
\s त्रोआसै पौलुसो दर्शण
\p
\v 6 और तिंयां फ्रूगिआ और गल्लातिआ देशा बाती नाठै और पबित्र आत्मां किय तिन्नां लै एशीआ दी बच़न शणांऊंणा लै नांईंं।
\v 7 और तिंयां मुसिआ नेळ पुजै और तिन्नैं च़ाहअ बितूनिया लै नाशणअ पर प्रभू यीशूए आत्मां निं तिन्नां तिधा लै नाशणैं दैनअ।
\v 8 तैबै तिंयां मुसिआ बाती हंदी नाठै ता तिंयां पुजै त्रोआस।
\v 9 और पौलुसै भाळअ राची एक दर्शण कि एक मकिदुनिं आदमीं खह्ळूअ और तेऊ अरज़ करी करै बोलअ पारा बाखा उतरी करै एछ मकिदुनिंआ लै और म्हारी मदद कर।
\v 10 और तेऊए दर्शणा हेरदी च़ाहअ हाम्हैं तेभी मकिदुनिंआ लै नाशणअ, ईहअ सोच़ी करै कि परमेश्बरै आसा हाम्हैं सुसमाच़ारा शणांऊंदै शादै दै।
\s फिलिप्पी देशै; लुदिया नांऊंए बेटळीओ दिल बदळणअ
\p
\v 11 तैहीता, त्रोआसा का ज़हाज खोल्ही करै हाम्हैं सिधै सुमात्रा और दुजै धैळै पुजै निआपुलिस।
\v 12 तिधा का पुजै हाम्हैं फिलिपी ज़ुंण मकिदुनियां देशे बडी नगरी आसा और रोमींए बस्ती आसा। और हाम्हैं रहै तेसा नगरी थोळै धैळै।
\v 13 सबते धैळी नाठै हाम्हैं नगरी बागै नदीए कनारै इहय समझ़ी करै कि तिधी भेटणीं हाम्हां शांत प्राथणा करनें ज़ैगा; और तिधी पुजी करै बेठै और तिधी ज़ुंण बेटळी कठा ती हूई दी तिन्नां संघै लागै गल्ला करदै।
\v 14 और लुदिआ नांओंए थुआथिरा नगरीए बैंज़णीं रांगे झिकळै बेच़णैं आळी एक भगत बेटळी ती शुंणीं लागी दी और प्रभू तेसरअ मन खोल्हअ ताकि पौलुसे गल्ला दी मन लाए।
\v 15 और ज़ांऊं तेसा पूरै घरानै संघी बपतिस्मअ ल्अ ता तेसा की अरज़ कि ज़ै तम्हैं मूँह प्रभूए विश्वासण समझ़ा ता तै रहा तम्हैं मेरै घरै। और तेसा निंयैं हाम्हैं मनैंऊंई।
\s पौलुस और सीलास जेहलखानैं दी
\p
\v 16 ज़ांऊं हाम्हैं प्राथणा करनें ज़ैगा लै तै नाशदै लागै दै; ता तिधी भेटी हाम्हां एक दासी और तेसा दी ती भाबी बोळणैं आळी दुष्टात्मां; और भाबी बोली करै खटा ती सह कई ढबै आपणैं मालका लै ।
\v 17 सह लागी हाम्हां और पौलुसा पिछ़ू एछी करै लैळा लांदी कि ईंयां आसा माह्णूं आसा परमप्रधान परमेश्वरे दास, ज़ुंण हाम्हां का उद्धारे कथैआ शणांऊंआ।
\v 18 सह रही कई धैळै तैणीं इहय ई करदी लागी, पर पौलुस हुअ बडअ भारी दुखी, और मूँह फरेऊई करै तेसा आत्मा लै बोलअ, “हूँ बोला ताल्है यीशूए नांऊंऐं कि एसा का निकळ पोर्ही।” और सह आत्मा निखळी तेभी पोर्ही।
\p
\v 19 ज़ांऊं तेसरै मालकै भाळी कि म्हारी कमाईए आशा हुई ऐबै खतम, ता तिन्नैं पौलुस और सीलास ढाकै और तिंयां आणैं च़फै दी प्रधाना सह्मनै लै खिंची करै।
\v 20 और तिन्नैं फौज़दारीए हाकमा सेटा नाशी करै बोलअ, “ईंयां लोग ज़ुण यहूदी आसा, इन्नैं लाअ म्हारी नगरी बड़अ उळटफेर करी।
\v 21 और एही गल्ला लाई इनैं खोज़ी कि तिंयां ग्रहण करनीं या मनणीं आसा रोमीं लै बूरी।
\v 22 ज़ांऊं भीळै लोग तिन्नां लै कठा ह्ई करै च़िकदै आए ता हाकमैं तिन्नेंं झिकळै धेळै और तिन्नां लै दैनीं बैंता करै च़िकणें आज्ञा।
\v 23 और बडै भारी बैंत बाही करै पाऐ तिंयां जेहला दी बंद करी, और दरोगै लै दैनअ हुकम कि इनो डाहै धैन।
\v 24 और दरोगै बी एही आज्ञा शुणीं करै डाहै तिंयां भितरली खुडी बंद करी और तिन्नें पैर डाहै काठा दी टोकी।
\s पौलुस और सीलासो जेहलखानैं का छ़ुटणअ
\p
\v 25 आधी राचीए बगती पौलुस और सिलास तै लागै दै प्राथणां करदी भज़नां गांदै और तिंयां होर कैदी तै शुणैं लागै दै।
\v 26 हेरा-हेरी हुई तिधी ज़ाज़री और इधी तैंणीं कि जेहले आथरी हिली-च़ुकी, और नढैऊऐ दुआर खुल्है और सारै बंधन बी खुल्है।
\v 27 और दरोगअ उझ़ुअ खळअ, और जेहले दुआर खुल्है भाळी करै तेऊ सोच़अ इहय कि तिंयां कैदी भागै, ता तेऊ तलबार काढी और आपणैं आप च़ाहअ तेऊ मरनअ।
\v 28 पर पौलुसै ज़ोरै हाक पाई बोलअ कि आप्पू लै निं किछ़ करी, हाम्हैं सोभै आसा इधी।
\v 29 तैबै तेऊ लाटू शादअ और सह नाठअ भितरा लै और झिळदी-कांबदी पौलुस और सिलासे पैरै पळअ।
\v 30 और तिंयां आणैं तेऊ बागा लै और बोलअ, हे सहाबो, मोक्षा पाणां लै हूँ कै करूँ?
\v 31 तिन्नैं बोलअ, प्रभू यीशू मसीह दी कर विश्वास , तै भेटणअ ताह और तेरै घरानै उद्धार।
\v 32 और तिन्नैं तेऊलै और तेऊए सारै घरानैं का प्रभूओ बच़न शणांऊंअ।
\v 33 और राची तेसाई घळी तेऊ तिंयां निंयैं और तिन्नेंं ज़खम धोऐ और पौलुसै दैनअ तिन्नां लै बपतिस्मअ।
\v 34 और तेऊ तिंयां आपणैं घरै निंईं करै तिन्नां का रोटी पाणीं खैऊई-पणैंऊंईं और सारै घरानैं संघी परमेश्वरा दी विश्वास करी करै भेटअ तिन्नां बडअ भारी आनंद।
\p
\v 35 ज़ांऊं दुजी धैळी हुई ता, हाकमैं आपणैं सपाहीए हाथै फैळअ भेज़अ कि तिन्नां माह्णूं छ़ाडा पोर्ही।
\v 36 दरोगै खोज़ी ईंयां गल्ला पौलुसा का कि हाकमैं दैनीं तम्हां छ़ाडणेंए आज्ञा और ऐबै नाशा तम्हैं राम्बळै करै।
\v 37 पर पौलुसै तेऊ लै बोलअ, तिन्नैं हाम्हां लै ज़ुंण रोमीं माह्णूं आसा, बिणां कोई दोषै हाम्हैं सोभी लोगा सह्मनैं च़िकै और जेहला दी बी पाऐ, ऐबै बोला कि च़ुपच़ुपै नाशा? इहय निं हंदअ, पर तिन्नां बोला इहय कि आप्पै एछा इधा लै और तेखअ निंयां हाम्हां बागा लै।
\v 38 तिन्नैं सपाही बी खोज़ी सारी गल्ला हाकमा सेटा, और तिंयां इहय शुणीं करै कि ईंयां आसा रोमीं तिंयां डरै।
\v 39 और तिन्नैं आप्पै एछी करै तिंयां मनैंऊंऐं, और बागै निं करै की एही अरज़ कि एसा नगरी का नाशा दूर
\v 40 तिंयां जेहला का निखळी करै लुदिए घरा लै नाठै, और होरी भाई सेटा मिली करै तिन्नैं तिन्नां लै शांती दैनी, और तेखअ लागै तिंयां तिधा का हांढदै।
\c 17
\s थिस्लुनीके नगरी दी
\p
\v 1 तेखअ तिंयां अम्फिपुलिस और अपूलोनिआ बाती थिस्सलुनके नगरी आऐ, और तिधी त यहूदिओ एक आराधनाल्य।
\v 2 और पौलुस आपणीं रितीए साबै तिन्नां सेटा लै नाठअ, और चिई हबतै तैणीं किय तिन्नां संघै पवित्र शास्त्रा का बाद-बिबाद।
\v 3 और तिन्नां का तेतो अर्थ खोल्ही-खोल्ही करै समझ़ाऊअ कि मसीहो दुख भोगणअ, और मरी करै ज़िऊंदै हणअ त ज़रूरी, और अहैई यीशू, ज़सरी हूँ तम्हां का कथैया शणांऊंआ, अह आसा मसीह।
\v 4 तिन्नां मांझ़ै कई, और भगत यूनानी मांझ़ै कई, और बडी भारी खांनदानिं बेटळी मनअ प्रभू यीशू मसीह, और तिंयां पौलुस और सीलासा संघै मिलै।
\v 5 पर यहूदी ज़िदै मारै बज़ारू लोगा मांझ़ै कई दुष्ट लोग कियै आप्पू संघा और भीड़ लाई करै लागै सारी नगरी हाल्लै-गोल्लै करदै, और यासोनै घरै हामलअ करी करै च़ाहअ सह बागा लै काढणअ।
\v 6 सह निं तिन्नां तिधी भेटअ और तिंयां नाठै झांशा-तरुंगा काढदी और इहय बोलदी कि यासोने होरी साथी भाई आणा नगरे हाकमा सेटा लै खिंची कि ईंयां लोग ज़ुंणीं संसार उल्टअ पुल्टअ किय, ईंयां आऐ इधी बी।
\v 7 और यासोनैं डाहै तिंयां आपणैं घरै और ईंयां बोला इहय कि यीशू आसा राज़अ, और कैसरे कानूना मनणा लै करा तिंयां बिरोध।
\v 8 और तिन्नैं लोगा और नगरीए हाकमा का एही गल्ला खोज़ी तिंयां बी ड्रैऊऐ।
\v 9 और तिन्नैं यासोन और बाकी लोगे मुच़लकै भरै और तिंयां छ़ाडै।
\s बिरीया नगरी दी
\p
\v 10 और होरी भाई राची भितरी तेभी पौलुस और सिलास भेज़ै बिरीया लै और तिंयां तिधी पुजी करै नाठै यहूदिए आराधनालै लै।
\v 11 ईंयां लोग थियै थिस्लुनिके यहूदी का भलै और तिन्नैं बड़ी लालसा करै बच़न मनअ और धैळ रहै तिंयां शास्त्रा दी लोळै लागी कि ईंयां गल्ला सच्च़ी आसा कि नांईंं।
\v 12 ता तिन्नां बिच़ै कई, और युनानी खांदानी बेटळी मांझ़ै, और मरधा मांझ़ै किय कई विश्वास।
\v 13 पर ज़ांऊं थिस्लुनिके यहूदी का थोघ लागअ कि पौलुस आसा लागअ द बिरीया दी बी प्रच़ारा करदअ, ता तिंयां आऐ तिधी बी लोगा उकसाऊंदै और हाल्लै-गोल्लै करदै।
\v 14 तैबै होरी भाई पौलुस तेभी तिधा का बिदा किय कि समुंदरे कनारै नाश, पर सिलास और तिमुथिउस रहै तिधी।
\v 15 पौलुसा संघणैं आळै पजैळअ सह अथेने तैणीं, और सिलास और तिमुथियुसा लै इहय बोली करै हुऐ बिदा कि मूँह सेटा लै एछै छ़ेकै।
\s एथेंस नगरी दी
\p
\v 16 ज़ांऊं पौलुस अथेने दी तिन्नां न्हैळअ त लागअ द, ता नगरिए मुरती भाळी ता तेऊओ दिल ज़ळअ।
\v 17 ता पौलुस आराधनालै दी यहूदी और भगता का च़फै दी ज़ुंण लोग भेटा तै तिन्नां संघै करा त सह हर धैळै बाद- बिबाद।
\v 18 तैबै इपिकूरी और स्तोईकी पंडता मांझ़ै लागै कई तेऊ संघै तर्क बितर्क करदै, और कई बोलअ इहय कि अह बकबादी कै बोळणअ च़ाहा? पर होरी बोलअ इहय कि अह ज़ाह्णिंआ हाम्हां का कसा होरी देबतेओ प्रच़ारा करनै आळअ। किल्हैकि पौलुस करा त यीशू और पुनरूथाने सुसमाच़ारो प्रच़ार।
\v 19 तैबै तिन्नैं सह आप्पू संघै अरियुपगुसा परैंदा लै निंयं और तेऊ का पुछ़अ, कि हाम्हैं कै एसा गल्ला ज़ाणीं सका कि ज़ुंण तंऐं अह नंऊंअ मत आसा आणअ द, अह कै आसा?
\v 20 किल्हैकि तूह शणांऊंआ हाम्हां का नोखी गल्ला, और तैहीता हाम्हैं समझ़णअ च़ाहा कि एतो कै अर्थ आसा?
\v 21 तिन्नैं बोलअ तै कि सोबै अथेनी और परदेसी ज़ुंण तिधी रहा तै तियां निं नंऊंईं-न्ऊंईं गल्ला शुळणैं और बोळणैं का सुआई होर किछ़ू कामां दी बगत गुज़ारदै तै।
\s आरियुगपगुसे सभा दी पौलुसो भाषण
\p
\v 22 तैबै पौलुसै अरियुपगुसे बिच़ै खह्ळुई करै बोलअ, “हे अथेने लोगो, हूँ आसा लागअ द भाळअ कि तम्हैं आसा हर गल्ला दी देबतै मनणैं आळै।
\v 23 किल्हैकि हूँ त लागअ द हाँडदी-फिरदी थारी पुज़णें च़िज़ा भाळअ, ता मुखा धेछुई एक एही बेदी, ज़सा दी इहय आसा लिखअ द कि “अनज़ाणैं परमेश्वरा लै।” ता ज़सा तम्हैं बिणां ज़ाणैं भाळै पुज़ा, हूँ शणांऊंआ तम्हां का तेऊओ समाच़ार।
\v 24 ज़ुंणीं परमेश्वरै पृथूई और तेते सोभै च़िज़ा बणांईं, सह स्बर्गो और पृथूईओ मालक ह्ई करै हाथा करै बणांऐं दै मांदरा दी निं रहंदअ।
\v 25 ना किज़ी च़िज़े लाळच़ै आदमींए हाथै सेऊआ कराऊंदअ, किल्हैकि सह दैआ आप्पूई सोभीलै ज़िंदगी, शाह और सोभै गल्ला।
\v 26 तेऊ बणांईं एकी मूळा का संसारे सोभै ज़ाती सारी धरती दी रहणा लै; और तेऊए बणांऐ दै बगत और रहणें ज़ैगा आसा तैही बाह्नी दी।
\v 27 कि परमेश्वरा लोळे, कधि तेऊ टटोळी करै पाऐ, पर तैबी बी निं सह हाम्हां कोही का दूर आथी।
\v 28 किल्हैकि हाम्हैं रहा तेऊदी ही ज़िऊंदै और हांढदै-फिरदै और खळै टेकी; ज़िहअ थारै कई कबि बी आसा बोलअ द कि हाम्हैं आसा तेऊए ई बंश।
\v 29 ता परमेश्वरे बंश ह्ई करै हाम्हां अह समझ़णअ आसा गलत कि ईशबर आसा सूनैं-रूपै और पाथरा दी, ज़ुंण माह्णूंए कारीगीरी और कल्पणा करी करै आसा बणांऐ दै।
\v 30 तैहिता परमेश्वरै निं म्हारी नासमझ़ीए वगता दी धैन दैनअ पर ऐबै दैआ सह सोभी माह्णूं लै मना बदळणें आज्ञा।
\v 31 किल्हैकि तेऊ आसा एक धैळी एही डाही दी ज़ेथ परमेश्वरा तेऊ मांह्णूं करै धर्मां दी सारै संसारो न्याय करनअ ज़ुंण तेऊ च़ुनअ द आसा, और सह किय मरी करै बी ज़िऊंदअ और इहय करी करै की तेऊ अह गल सोभी लै प्रमाणिंत।
\p
\v 32 मरै हुऐ दैओ पुनरूथान शुणीं करै लागै कई लोग हासदै ठठै करदै, और कई बोलअ इहय कि एसा गल्ला शुणूंमैं हाम्हैं ताखा केभै दुजी बारी।
\v 33 एता भाळी करै पौलुस तिधा का निखळअ।
\v 34 पर कई मांह्णूं हूऐ पौलुसा पिछ़ू और विश्वास किय, ज़सा दी दियुनुसियुस अरियुपगी तै, और दमरिस नाओंए एक बेटळी बी ती, और तिन्नां संघै तै होर बी कई लोग।
\c 18
\s कुरिन्थुस नगरी दी
\p
\v 1 एता बाद आअ पौलुस अथेनै छ़ाडी कुरिंथा लै,
\v 2 और तिधी एकी अकबिला नांओंए यहूदी का मिलअ तेऊए ज़ल्म त पुंतुसा का; और तेऊए लाळी; प्रिस्किला संघै आअ त सह कुरिंथा लै अतालिआ का नंऊंअ, किल्हैकि क्लौदिउसै दैनीं ती सोभी यहूदी लै रोमा का नाशणें आज्ञा। पौलुस नाठअ तिन्नां सेटा लै।
\v 3 पौलुस और तिनों त एकी रंगो बपारा करनेओ धांधअ, तैहीता पौलुस तिन्नां संघै रहअ, और तिंयां लागै कामां करदै, तिनों धांधअ त ताम्बू, तरपाला बणांणेंओ।
\v 4 और पौलुस नाशा त हर सबते धैळै बाद-बिबाद करदअ आराधनाळै लै और यहूदी और यूनांनीं बी समझ़ाऊआ त।
\p
\v 5 ज़ांऊं सिलास और तिमुथियुस मकिदुनिंआ लै आऐ, ता पौलुस बच़ना शणांऊंणें धुना दी रही करै यहूदी लै दैआ त ग्वाही कि यीशू आसा मसीह।
\v 6 पर ज़ांऊं तिंयां बिरोध और निंदा करदै लागै, ता तेऊ आपणैं झिकळै ठुह्ळकी करै तिन्नां लै बोलअ कि थारअ खून लोळी थारै कैळै पळअ, हूँ आसा एता का निर्दोष, ऐबै नाशणअ मूँह होरी ज़ाती सेटा लै।
\v 7 और तिधा का पौलुस तितुस युस्तुस नाओंए एकी परमेश्वरे भगते घरा लै आअ, ज़सरअ घर आराधनालै नेळ त।
\v 8 तैबै आराधनाले सरदार क्रिस्पुसै आपणैं सारै घरानैं संघी प्रभू दी विश्वास किय और कई कुरिंथी बी बणैं विश्वासी और बपतिस्मअ ल्अ।
\v 9 और प्रभू राची दर्शणां दी पौलुसा लै बोलअ, डरै निं आथी, खोज़दअ रह लागी, और च़ुप्पी निं रही।
\v 10 किल्हैकि हूँ आसा ता संघा, और कोहै निं ताल्है हानिं करी सकदअ, किल्हैकि नगरी दी आसा मेरै बडै भारी लोग।
\v 11 इहय करै पौलुस रहअ तिन्नां बिच़ै बच़ना शणांऊंदअ और सखाऊंदअ डेढी साला तैणीं।
\p
\v 12 ज़धू गल्लियो तेऊ देशो हाकम थिय, ता यहूदी लोगै किय एक्कअ और तिंयां आऐ पौलुसा संघै च़िखदै और सह तिन्नैं न्याय आसना सह्मनैं आणअ और लागै बोलदै कि
\v 13 “अह समझ़ाऊआ लोगा का इहय कि परमेश्वरे आराधना करनी एऊ साबै, ज़ुंण व्यवस्था का बिलकुल उल्टी आसा।
\v 14 ज़ांऊं पौलुसै किज़ै बोली लाअ त ता गल्लियो यहूदी लै बोलअ, हे यहूदिओ, ज़ै अह अन्याय या बूरी गल हंदी, तै ता त ठीक की हूँ शुंणदअ थारी।
\v 15 पर अह बाद-बिबाद आसा शब्द, नांओआ और थारै देशे व्यवस्थे बारै, एसा गल्ला ज़ाणां तम्हैंई, हूँ निं एसा गल्लो न्याई च़ाहंदअ बळणअ।
\v 16 और तेऊ काढै तिंयां न्याय आसना का पोर्ही।
\v 17 तैबै सोभी आराधनालेओ सरदार सोस्थिनेस ढाकअ और न्याय आसने सह्मनैं च़िकअ, पर गल्लिओ निं इन्नां गले किछ़ै चिंता की।
\s अन्ताकिया लै बापस फिरनअ
\p
\v 18 और पौलुस रह खास्सै धैळै तिधी, और होरी भाई का बिदा ह्ई करै किंख्रिअ एछी करै आपणअ मुंडन किय किल्हैकि तेऊ ती तेते मन्नत मनी दी और तिधा का ज़हाजा दी बेशी करै नाठअ सुरिआ लै ओर तेऊ संघै तै प्रिस्किला और अकबिल्ला बी।
\v 19 और पौलुसै इफिसुसै पुजी करै तिंयां छ़ाडै तिधी और आप्पू आराधनालै दी नाशी करै लागअ बाद-बिबाद करदअ।
\v 20 ज़ांऊं तिन्नैं पौलुसा सेटा अरज़ की कि हाम्हां सेटा रह थोळै धैळै होर बी ता पौलुस निं मनअ।
\v 21 पर इहय बोली करै हुअ तिन्नां का बिदा कि, ज़ै परमेश्वर च़ाहे ता तै एछणअ हूँ तम्हां सेटा लै फिरी।
\v 22 तैबै पौलुस इफिसुसा का झ़ाझ़ खोल्ही करै च़लअ और कैसरीआ उतरी करै येरूशलेमा लै नाठअ और कलीसिया लै नमस्कार करी करै आअ अन्ताकिया लै।
\s पौलुसे चिऊथी प्रच़ार यात्रा
\p
\v 23 तेखअ थोळै धैळै तिधि रही करै तिधा का च़लअ और एकी बाखा गल्लातिआ और फ्रूगिआ दी नाशी करै च़ेलै स्थिर करदअ लागअ।
\s इफिसुस नगरी दी अपुल्लोस
\p
\v 24 अपुल्लोस नाओं एक यहूदी ज़ुंण सिकंदरीआ दी पैदा हुअ द त, सह त बडअ बिदुआन पुरुश और पबित्र शास्त्रा ज़ाणां त सह भली भांती। सह इफिसुसै आअ।
\v 25 तेऊ ती प्रभुऐ रसते शिक्षा भेटी दी और सह खोज़ा त मन लाई करै प्रभू यीशूए बारै ठीक-ठीक, और सखाऊआ बी त, पर सह ज़ाणां त सिधी यूहन्नें बपतिस्में गले बारै।
\v 26 सह लागअ आराधनालै दी नडर ह्ई करै बोलदअ, पर प्रिस्किल्ला और अकबिल्ला तेऊए गल्ला शुंणीं करै आणअ सह आपणैं आगू लै और परमेश्वरे गल्ला खोज़ी तेऊ का भी ठीक-ठीक।
\v 27 और ज़ांऊं तेऊ फैंसलअ किय कि पारा बाखा उतरी करै अखाया लै नाशणअ ता होरी भाई हैअ विश्वास दैई करै तिधे च़ेलै लै लिखअ कि एऊ संघै मिलै शोभलै करै। और तेऊ तिधी पुजी करै तिन्नें बड़ी भारी मदद की, ज़ुंणीं गुणा-जशा दी विश्वास किय त
\v 28 किल्हैकि सह दैआ त पबित्र शास्त्रा का प्रमाण कि यीशू मसीह ही आसा मसीह, और सह बडअ प्रबल ह्ई करै करा त यहूदी सोभी सह्मनै निरुत्तर।
\c 19
\s इफिसुस नगरी दी पौलुस
\p
\v 1 ज़ेभै अपुल्लोस कुरिंथै थिय, ता पौलुस आअ उपरी सारै देशा हांडी इफिसुसा लै और कई च़ेलै भाळी
\v 2 तिन्नां लै बोलअ कि तम्हां विश्वास करदी पबित्रात्में भरपूरी बी हूई? तिन्नैं बोलअ इहय कि हाम्हैं निं पबित्र आत्मां किज़ै आसा इहय बी शुंणअ।
\v 3 पौलुसै तिन्नां लै बोलअ, तै तम्हां कसरअ बपतिस्मअ ल्अ? तिन्नैं बोलअ कि यहुन्नों बपतिस्मअ।
\v 4 तैबै पौलुसै तिंयां समझ़ाऊऐ की यहून्ना दैनअ इहय बोली करै मना बदळणेंओ बपतिस्मअ कि ज़ुंण मूँह बाद ऐछणैं आळअ आसा, अर्थात प्रभू यीशू दी करै विश्वास।
\v 5 और इहय शुणीं करै तिन्नैं प्रभू यीशूए नाओंऐ बपतिस्मअ किय।
\v 6 और ज़ांऊं पौलुसै तिन्नां दी हाथ डाहै ता तिन्नां लै आअ पबित्रात्मां और तिंयां लागै कई बोली बोलदै और भबिशयाबाणीं करदै।
\v 7 ईंयां सोभै तै कोई बाराह आदमीं।
\p
\v 8 और पौलुस आराधनालै दी नाशी करै चिई भिनै तैणीं रहअ नडर ह्ई करै बोलदअ लागी और परमेश्वरे राज़े बारै बिबादा करदअ और समझ़ाऊंदअ लागी।
\v 9 पर ज़ांऊं कई लोगै कठोर ह्ई करै तेऊए नांईंं शुणीं और लोगै सह्मनै लागै इहय बी बोलदै कि एऊओ रसतअ आसा बूरअ, ता पौलुसै तिन्नां छ़ाडी करै च़ेलै कियै ज़ुदै और हर धैळै करा त तरन्नुसे पाठशाला दी बाद-बिबाद।
\v 10 दूई साला तैणीं रहअ इहय ई हंदअ लागी, इधी तैणीं कि आसिए रहणैं आळै कै यहूदी, कै यहूनानिं, सोभी शुणअ प्रभूओ बच़न।
\p
\v 11 और परमेश्वर रहैऊआ त पौलुसे हाथै सामर्थे नोखै-नोखै काम।
\v 12 इधी तैणीं कि रमाल और गाची निंयां तै लोग तेऊए शरीरा का छुंआऊंई करै और तिन्नां पा तै बमारा परैंदै और तिन्नें बमारी ह्आ ती ठीक, और भूत परेत भागा तै दूर।
\v 13 पर कई यहूदी ज़ुंण झ़ाळ-फूंक और तंत्र-मंत्र करदै फिरा तै तिंयां बी लागै तै इहय करदै कि ज़सा दी भूत परेत होए तिन्नां लै प्रभू यीशूओ नांओं ल्ई करै इहय बोली करै मारा तै फूँक कि ज़सा यीशूओ प्रच़ार पौलुस करा, तेऊए नांओंऐं दैआ हूँ ताल्है कसम कि दूर हअ।
\v 14 और रिक्कवा नाओंए एकी यहूदी माहायाजके तै सात शोहरू, और तिंयां बी करा तै इहय ई।
\v 15 पर दुष्टात्मां दैनअ तिन्नां लै ज़बाब कि, यीशू बी ज़ाणा हूँ, और पौलुसा बी बछ़ैणां हूँ; पर तम्हैं कुंण आसा?
\v 16 और तेऊ आदमीं ज़सा दी दुष्टात्मा ती, तेऊ लंभै तिंयां ईहै कि तिंयां कियै आपणैं बशै ओर इहय उपद्रब किय तिन्नां लै कि तिंयां निखळै नांगै और मूँड माथे भळाकी तेऊ घरा का ठुहरै।
\v 17 और एसा गल्लो थोघ लागअ इफिसुसा दी रहणैं आळै यूनानी और यहूदी सोभी का, तिंयां डरै और सोभ लागै तिंयां प्रभू यीशूए बड़ाई करदै।
\v 18 और तिन्नैं किय विश्वास बी, और तिन्नां मांझ़ै कई एछी करै आपणैं काम मनैं और प्रगट बी कियै।
\v 19 और ज़ादू करनै आळै कई आपणीं बही पोथी कठा की और सोभी सह्मनै ज़ाळी; ज़ांऊं तिन्नें किम्मता ज़ोळी ता तिंयां ती कोई पज़ाह हज़ारे।
\v 20 इहय करै प्रभूओ बच़न बडै बला संघै बढदअ और फैलदअ लागअ और प्रबल हंदअ।
\p
\v 21 ज़ांऊं ईंयां गल्ला ह्ई मुकी, ता पौलुसै आत्मां दी ठानी एही कि मकिदुनिंआ और अखाया बाती हांड दैई नाशणअ मूँह येरूशलेमा लै, और तेऊ इहय बोलअ कि तिधी नाशी करै आसा मूँह रोम बी भाळणअ ज़रूरी।
\v 22 ता पौलुसै आपणीं सेऊआ करनै आळै मांझ़ै तिमुथियुस और इरास्तुस मकिदुनियां भेज़ी करै आप्पू रहअ थोळै धैळै आसिआ।
\s इफिसुसै उपद्रब
\p
\v 23 और तिन्नां धैळै हुअ पंथे बारै बडअ भारी हाल्लअ-गोल्लअ।
\v 24 किल्हैकि तिन्नां धैळै देमेत्रिउस नाओं एक सनार अरतिमिसे देबिए च़न्दीए देहुरै बणांईं करै दलाऊआ त कारीगीरा लै बडअ भारी काम।
\v 25 तेऊ तिन्नां लै और एही च़िज़े कारिगीरा कठा करी करै बोलअ कि हे माह्णूंओ, तम्हां का आसा थोघ कि एऊ कामां करी करै भेटा हाम्हां खासअ धन।
\v 26 और तम्हैं भाळा बी, और शुणां बी कि सिधअ इफिसुसै ई निं, पर सारै आसिआ दी पौलुसै बडै भारी लोग इहय बोली करै समझ़ाऊऐ और भरमाऊऐ कि ज़ुंण हाथे कारीगिरी आसा, सह निं इश्बर आथी।
\v 27 और हाम्हां निं ऐबै सिधी एसा गले डअर आथी कि म्हारअ ढबै खटणेंओ धांधअ हणअ खतम, पर डअर आसा एही बी कि म्हारी महान देबी अरतिमिसो देहुरअ बी समझ़णअ लोगा तुछ, ज़सा सारअ आसीआ और संसार पुजा और एतो निं कोई महत्व ई हणअ।
\p
\v 28 और तिंयां इहय शुणीं करै गुस्सै करै भरूऐ और लैळा-करिंगा पाई लागै बोलदै कि इफिसिए देबी अरतिमिस आसा महान।
\v 29 और सारी नगरी मच़अ बडअ भारी हाल्लअ-गोल्लअ और तिन्नैं लोगै गयुस और अरिस्तरकुस मकिदुनीं ज़ुंण पौलुसे संघी-साथी तै तिंयां ढाकै और एकिच़ित ह्ई करै रंगशाला दी ठुहरै।
\v 30 ज़ांऊं पौलुसै लोगा सेटा लै भितरा लै नाशणअ च़ाहअ ता होरी च़ेलै निं तेऊ नाशणैं दैनीं।
\v 31 और आसिए हाकमा मांझ़ै बी पौलुसे कई दोस्तै तेऊ लै फैळअ भेज़अ और एही अरज़ की कि रंगशाळा लै नाशी करै निं खातरै दी पळी।
\v 32 इहय करै कोई लाई केही लैळा, और कोई केही, किल्हैकि सभा दी ती लागी दी कई गड़बड़ी हंदी, और कई लोगा का निं इहय थोघ बी थिय आथी कि हाम्हैं इधी कठा किल्है आसा हुऐ दै।
\v 33 तैबै तिन्नैं सिकंदर ज़ुंण यहूदी खळअ किय त, लोगा सह्मनै खळअ किय। और सिकंदर च़ाहा त लोगा लै हाथा करै शारअ दैई उत्तर दैणअ,
\v 34 पर ज़ांऊं तिन्नां का थोघ लागअ कि अह आसा यहूदी, ता तिंयां सोभ एकी आबाज़ा दी कोई दूई घांटै तैणीं रहै लैळा लांदै लागी कि "इफिसिए देबी अरतिमिस आसा महान"
\v 35 तैबै नगरीए मंत्री लोगा शांत करी करै बोलअ, हे इफिसिओ, इहय कुंण निं ज़ाणां कि अह इफिसिए सारी नगरी आसा म्हारी बडी देबी अरतिमिसे देहूरै, और ज्यूस देबते तरफा का पळी दी मुरतीए टैहलुऐ।
\v 36 ज़ै कि इन्नां गल्लो खंडन निं ह्ई सकदअ, ता तै आसा इहय ई ठीक कि तम्हैं रहा च़ुपी और बिणा सोच़ै-बचारै निं किछ़ै करा।
\v 37 किल्हैकि तम्हैं ज़ुंण ईंयांं माह्णूं ढाकी आसा आणैं दै, ईंयांं ना ता देहुरै लुटणैं आळै आथी, और ना म्हारी देबीए निंदा करदै।
\v 38 ज़ै देमेत्रियुस और तेऊए साथी कारिगीरा कसा संघै बिबाद आसा, ता तेता लै आसा कच़ैहरी खुल्ही दी, और हाकम बी आसा, और तिंयां सका एकी दुजैओ दोश खोज़ी।
\v 39 पर ज़ै तम्हैं किज़ू होरी गले बारै च़ाहा पुछ़णअ ता तेतो फैंसलअ हणअ सभा दी।
\v 40 किल्हैकि आझ़़कै एऊ उपद्रभे बारै सका हाम्हां लै बी दोष लागी, किल्हैकि एतो निं कोई कारण ई आथी और हाम्हैं निं एसा भीड़ा कठा हणेंओ बी कोई ज़बाब दैई सकदै
\v 41 और इहय बोली करै की तेऊ सभा बिदा।
\c 20
\s मकिदुनिया, यूनान और त्रोआसै पौलुस
\p
\v 1 ज़ांऊं हाल्लअ-गोल्लअ मुकअ, ता पौलुसै आपणैं च़ेलै शादी करै समझ़ाऊऐ, और तिन्नां का बिदा ह्ई करै च़लअ मकिदुनिंआ लै।
\v 2 और तेऊ सारै देशै हांड दैई करै और तिन्नांं सोभी च़ेलै खास्सअ समझ़ाऊई करै आअ युनाना लै।
\v 3 ज़ांऊं चिइ भिनै तिधी रही करै सह ज़हाजा दी बेशी करै सुरिआ बाखा लै नाशणैं आळअ त, ता यहूदी रहै तेऊलै मारना लै ताखुई, और तैही की तेऊ एही सलाह कि मकिदुनिंआ ह्ई करै फिरनअ बापस।
\v 4 बिरीया नगरीए पुर्रुसो शोहरू सोपत्रुस और थिस्सलूनिंकिओ कअरिस्तर्कुस और सिकुन्दुस और आसिओ तुखिकुस और त्रुफिमुस आऐ तेऊ संघै आसीआ तैणीं।
\v 5 तिंयां रहै आजू नाशी करै त्रोआस हाम्हां न्हैळै लागी।
\v 6 और हाम्हैं अखमीरी रोटिए धैळै बाअ फिलिप्पी का ज़हाज़ा दी बेशी करै पांज़ुऐ धैळै पुजै तिन्नां सेटा त्रोआस और साता धैळै रहै तिधी।
\s त्रोआसै यूतुखुस ज़िऊंदअ करनअ
\p
\v 7 हबते पैहली धैळी ज़ांऊं हाम्हैं प्रभू भोज़ा लै कठा हुऐ, तैबै पौलुसै ज़ुंण दुजै धैळै नाशी त च़ालअ द, तिन्नां का गल्ला की और आधी राची तैणीं रहअ गल्ला करदअ लागी ।
\v 8 ज़सा आटळू हाम्हैं बेठै दै थियै तेथ तै बडै भारी लाटू लागै दै ज़ळदै।
\v 9 और युतखुस नाओं एक ज़ुआन त ताकि दी बेठअ द और तेऊ ती निंजा करै ऊंघी लागी दी, और ज़ांऊं पौलुस देर तैणीं गल्ला करदअ रहअ ता तेऊ आअ निंजो झ़लारअ और चिऊथी मज़ला का पळअ सह खोळै लै और सह च़कअ मूँअ द धरना का।
\v 10 पर पौलुस उंधै होथी करै म्हळैछूअ तेऊदी और गळै लाई करै बोलअ की डरा निं आथी अह निं मूँअ, एऊओ शाह आसा एऊई दी।
\v 11 और उझै नाशी करै प्रभू भोज़ किय और खाई करै, ज़ेतरी देर तैणीं तिन्नां संघै गल्ला करदअ त लागअ द, तेतरी ग्ई राच भैई और पौलुस लागअ हांढदअ।
\v 12 और तिन्नैं आणअ सह शोहरू ज़िउंदअ, और बडी भारी शांती हूई।
\s त्रोआसा का मिलेतुस टापूए यात्रा
\p
\v 13 हाम्हैं पैहलै तेऊ ज़हाज़ा दी बेशी करै अस्सुसा लै नाशणें बच़ारा दी आजू नाठै कि तिधा का पौलुस बशैळणअ, किल्हैकि तेऊ बोलअ त इहय कि तिधी तैणीं नाशणअ तेऊ पैदल।
\v 14 ज़ांऊं पौलुस अस्सुसै भेटअ ता हाम्हैं सह ज़हाज़ा दी बशैळअ और पुजै मितुलेनै।
\v 15 और तिधा का ज़हाज़ खोल्ही करै हाम्हैं दुजै धैळै पुजै खियुसा सह्मनै, और आगलै धैळै पुजै सामुसै और तेखअ तिधा का दुजै धैळै पुजै मिलातुसै।
\v 16 किल्हैकि पौलुसै ती इफिसूसा बाती नाशणें ठानिं दी कि इहय निं ह्आ कि आसिआ दी तेऊ देर पळै, किल्हैकि तेऊ ह्आ त छ़ेकअ लागअ द कि ह्ई सके ता पैन्तिकुस्ते धैळै काटणैं तेऊ येरूश्लेमैं।
\s इफिसुसे प्राच़ीना लै उपदेश
\p
\v 17 और तेऊ मिलेतुसा का इफिसूसा लै फैळअ भेज़अ और कलीसिए प्राच़ीन शादै।
\v 18 ज़ांऊं तिंयां तेऊ सेटा लै आऐ ता तिन्नां का तेऊ बोलअ कि तम्हां का आसा थोघ कि पैहलै ई धैळै ज़धू हूँ आसिया पुजअ, हूँ हर बगत तम्हां संघै किहअ रहअ।
\v 19 अर्थात बडै दीन मना संघै, और आशू बहाऊई-बहाऊई करै तिन्नां परिक्षा दी ज़ुंण यहूदिए साजिशा करै मूँह परैंदै आई ती; हूँ रहअ प्रभूए सेऊआ करदअ ई लागी।
\v 20 और ज़ुंण-ज़ुंण गल्ला थारी भलाईए ती, तिन्नां खोज़णैं और लोगे सह्मनै घरै-घरै सखाऊणैं का निं झ़िजकअ।
\v 21 पर यहूदी और यहूनानी सह्मनै रहअ ग्वाही दैंदअ लागी कि परमेश्वरा बाखा आपणअ मन फरेऊणअ और म्हारै प्रभू यीशू मसीहा दी लागा विश्वास करनअ।
\v 22 और ऐभै भाळा, हूँ च़ालअ आत्मां दी बाह्नुई करै येरूशलेमा लै नाशी, और मुखा निं थोघै कि तिधी मूँह संघै कै बितणअ?
\v 23 मुखा आसा सिधअ इहय थोघ कि पबित्र आत्मां हर नगरी दी ग्वाही दैई करै बोला मुल्है इहय कि ताल्है आसा दुख क्लेश त्यार।
\v 24 पर हूँ नि आपणैं प्राणा किछ़ै समझ़दअ कि प्यार करूं, पर इहय कि आपणीं ठुहर और सबकाई पूरी करूँ, ज़ुंण मंऐं परमेश्वरे किरपे सुसमाच़ारे ग्वाही दैणा लै प्रभू का पाई दी आसा।
\v 25 पर ऐबै भाळा, मुखा आसा थोघ कि तम्हां सोभी ज़सा का हूँ परमेश्वरे राज़ो प्रच़ार किय, ऐबै निं एता बाद तम्हां मेरअ मूँह भी भाळणीं।
\v 26 तैहीता हूँ तम्हां लै आझ़़की धैळी ग्वाही दैई करै बोला कि, हूँ आसा सोभीए लोहू का निर्दोष।
\v 27 किल्हैकि हूँ निं परमेश्वरे सारी इछा तम्हां लै पूरी रिती करै खोज़णैं का निं झिच़कअ।
\v 28 इहय करै आपणीं और आपणैं पूरै छ़ुंडे करै हेर सबाळ; ज़सा दी पबित्र आत्मां तम्हैं मुखिऐ आसा बणांऐं दै। कि तम्हैं करै परमेश्वरे कलीसिए रखबाली, ज़ुंण तेऊ आपणैं खुना करै मोल आसा ल्ई दी।
\v 29 मूखा इहय बी आसा थोघ कि मूँह नाशी करै एछणैं धेळणैं च़िरनैं आळै भेड़िऐ तम्हां लै, तिन्नां निं छ़ुंड बी छ़ाडणअ।
\v 30 और थारै ई बिच़ा का उझ़णैं किछ़ ईहै लोग बी कि तिन्नां च़ेलै आप्पू पिछ़ू खिंचणा लै करनी टेढी मेढी गल्ला।
\v 31 एता लै रहै ज़ागदै, और एसा गल्ला डाहै आद कि मंऐं आसा चिइ‍ साला तैणीं राची धैळी लेरा लाई-लाईकरै एकी-एकी लै चतैनगी दैनीं दी।
\v 32 और ऐबै लाऐ मंऐं तम्हां का परमेश्‍बर और तेऊए बच़न सबाळी ज़ुंण थारी तरक्की सका करी, और सोभी पबित्रा दी साझ़ी मिरास दैई सका।
\v 33 मंऐं निं कोहिए सुन्नै-च़न्दिओ लाळच किय।
\v 34 तम्हां का आसा थोघ कि मेरै इन्नै हाथै की मेरी और मेरै होरी साथीए ज़रुरता पूरी।
\v 35 मंऐं रहैऊई तम्हां का सोभै गल्ला करी करै, कि इहय करै मैंन्थ करी सबाळणैं कमज़ोर। और प्रभू यीशूए गल्ला आद डाहणीं आसा ज़रूरी कि तेऊ आसा बोलअ द आपणैं मुंहा का कि लणैं का आसा दैणअ भलअ।
\p
\v 36 इहय बोली करै तेऊ ज़ाह्नूं टेकै और तिन्नां सोभी लै की कठा प्राथणां।
\v 37 तैबै तिन्नैं सोभी लाई लेरा और पौलुसे गळै म्हळैछूई करै लागै तिंयां तेऊ लै च़ुंजी-माक्की दैन्दै।
\v 38 तिन्नां हूअ खासतर एसा गल्लो दुख ज़ुंण तेऊ बोलअ त कि तम्हां निं मेरअ मूँह ऐबै भी भाळणअ, और तिन्नैं दैनअ सह ज़हाज़ा तैणीं संघी।
\c 21
\s पौलुसो येरूश्लेमा लै नाशणअ
\p
\v 1 ज़ांऊं हाम्हां तिन्नां का बिदा ह्ई करै ज़हाज खोल्हअ, ता सिधै रसतै हाम्हैं कोस पुजै और दुजै धैळै रूदूस और तिधा का पुजै पतरा।
\v 2 और एक ज़हाज भेटअ हाम्हां फिनाकै लै नाशदअ और तेता दी बेशी करै सह खोल्हअ।
\v 3 ज़ांऊं कुप्रुस धेछूअ ता सह छ़ाडअ हाम्हैं बाँऊंईं बाखा, और सुरिआ लै नाशी करै उतरै हाम्हैं सूर; किल्हैकि तिधी उतारनअ त ज़हाजो बोझ़।
\v 4 और च़ेलै का मिली करै हाम्हैं रहै तिधी साता धैळै, तिन्नैं आत्मां का शुणीं करै पौलुसा लै बोलअ कि येरूशलेमैं निं नाशी।
\v 5 ज़ांऊं तिंयां धैळै पूरै हुऐ ता हाम्हैं तिधा का च़लै, और बेटळी माठै संघी दैनै हाम्हैं नगरी बागै पजैळी और हाम्हैं समूंदरे कनारै ज़ाह्नूं टेकी करै प्राथणां की।
\v 6 तैबै एकी दुजै का बिदा ह्ई करै, हाम्हैं ता उखळै ज़हाजा दी और तिंयां नाठै आपणैं-आपणैं घरा लै।
\p
\v 7 ज़ांऊं हाम्हैं सूरा का ज़लयात्रा पूरी करी करै पतुलिमयिस पुजै, और विश्वासी भाई लै नमस्कार करी करै तिन्नां संघै एकी धैळै रहै।
\v 8 दुजै धैळै हाम्हैं तिधा का आऐ कैसरिआ लै, और फिलिप्पुस सुसमाच़ार प्रच़ार करनै आळे घरै ज़ुंणं तिन्नां साता सेऊआकारा मांझ़ै एक थिय, हाम्हैं रहै तेऊए घरै।
\v 9 तेऊए ती च़ार कुंआरी शोहरी ज़ुंण भबिश्याबाणीं करा ती।
\v 10 ज़ांऊं हाम्हैं तिधी खास्सै धैळै रही मुकै, ता एक अगबुस नांओं भबिशयाबगता यहूदिया का आअ।
\v 11 तेऊ हाम्हां सेटा लै एछी करै पौलुसो पटुकअ च़कअ और आपणैं हाथ पैर बाह्निं करै बोलअ कि पबित्र आत्मां बोला इहय कि ज़सरअ अह पटुकअ आसा, सह बाह्नणअ येरूशलेमैं यहूदी इहयई करै, और सह दैणअ तिन्नां होरी ज़ातीए हाथै।
\v 12 ज़ांऊं हाम्हैं ईंयां गल्ला शुणीं ता हाम्हैं सोभी बोला पौलुसा लै इहय कि येरुशलेमां लै निं नाशी।
\v 13 पर पौलुसै उत्तर दैनअ कि तंम्है किल्है लाअ इहय करी कि रोकी करै लाअ मेरअ मन चोळी। हूँ आसा प्रभू यीशूए नाओंए येरूशलेमैं, नां सिधअ बाह्नणा लै पर मरना लै बी तैर।
\v 14 ज़ांऊं तिन्नें गल तेऊ नांईंं मन्नी ता इहय बोली करै हुऐ तिंयां च़ुप्पी कि प्रभूए इछा लोळी पूरी हुई।
\p
\v 15 और तिन्नां धैळै बाद हाम्हां आपणैं बोझ़ळै बाह्निं करै च़लै येरूशलेमा लै।
\v 16 कैसरिआ का बी कई च़ेलै आऐ हाम्हां संघै, और मनसोन नाओंए कुप्रुसो एक पराणअ च़ेलअ बी आणअ हाम्हैं आप्पू संघा कि हाम्हैं तेऊ संघा रहे।
\s पौलुसे याकुबा संघै मुलाकात
\p
\v 17 ज़ांऊं हाम्हैं येरूशलेम पुजै ता विश्वासी भाई हाम्हां संघै बड़ै आनंद और खुशी दी मिलै।
\v 18 दुजै धैळै पौलुसै निंयैं हाम्हैं याकुबा सेटा लै, तिधी तै सोभै प्राच़ीन कठा हुऐ दै।
\v 19 तैबै तेऊ तिन्नां लै नमस्कार करी करै ज़ुंण-ज़ुंण काम परमेश्वरै तेऊए सेबकाई दी होरी जाती बिच़ै किऐ, तिंयां खोज़ै एक-एक करी करै तिन्नां सोभी का।
\v 20 तिन्नैंबी इहय शुणीं करै परमेश्वरे महिंमा की तेखअ तेऊ लै बोलअ, “हे भाई, तूह भाळा कि, यहूदी बिच़ा का कई हज़ार लोगै किय विश्वास: और तिन्नैं सोभी आसा भबस्था लै धुन लाई दी।
\v 21 और तिन्नां का आसा तेरै बारै सखाऊअ द कि तंऐं आसा होरी ज़ाती बिच़ै रहणैं आळै यहूदी का मुसा का फिरना लै सखाऊअ द, और इहय बोला कि नां ता आपणैं शोहरूओ खतनअ करा और नां तिन्नां रिती दी च़ला; ता ऐबै किज़ै करनअ?
\v 22 और लोगा का जाणअ पतअ लागी कि तूह आसा आअ द।
\v 23 तैहीता ज़िहअ हाम्हैं ताल्है करना लै बोला, तिहअ कर, हाम्हां सेटा आसा इधी च़ार आदमीं ज़ुंणीं मन्नत आसा मनी दी।
\v 24 तिन्नां संघा निंईं करै कर आप्पू शुध और तिन्नां लै कर खरच़अ कि तिंयां आपणअ मुंडन करे; तैबै लागणअ सोभी का थोघ कि ज़ुंण गल्ला तेरै बारै बोली दी आसा, तिंयां आसा झ़ुठी, पर तूह आप्पू बी मना व्यवस्था और तिन्नां दी च़ला बी।
\v 25 पर तिन्नां होरी ज़ातीए बारै ज़ुंणीं विश्वास किय, हाम्हैं आसा इहय फैंसलअ करी करै तिन्नां लै लिखी भेज़अ द कि तिंयां मुरती सह्मनै बळी कीयै दै मासा और खूना का और गळा का मरोकै दै मासा का और भ्यभिचारा का रहै दूर।
\v 26 तैबै पौलुस दुजै धैळै तिन्नां आदमीं निंईं करै और शुध ह्ई करै मांदरा लै नाठअ, और खोज़अ कि शुध हणेंए धैळी अर्थात-तिन्नां मांझ़ै हरेकी लै च़ढाबै च़ढाऊणें धैळै केभै हणैं पूरै।
\s मांदरै पौलुस ढाकणअ
\p
\v 27 ज़ांऊं सात धैळै पूरै हणैं आळै थियै, ता आसिए यहूदी पौलुस मांदरै भाळी करै एही हाका-लैळा पाई करै तिन्नैं सह ढाकअ कि
\v 28 हे इस्त्राएलिओ, मदद करा; अह आसा सहैई आदमीं, ज़ुंण लोगा लै व्यवस्था का दूर रहणा लै और एसा ज़ैगे बिरोधा दी हर ज़ैगा लोगा का सखाऊआ, इधी तैणीं कि यूनानी बी मांदरा लै आणीं करै एऊ किय पबित्र स्थान बी अपबित्र।
\v 29 तिन्नैं भाळअ त तेता का पैहलै त्रुफिमुस इफिसी तेऊ संघै नगरी दी, और तिंयां समझ़ा तै कि पौलुसै आणअ सह मांदरा लै।
\v 30 तैबै सारै दी कोलाहल मच़अ, और सोभ लोग आऐ ठुहरी करै और तिधी हुऐ कठा, और तिन्नैं पौलुस ढाकी करै आणअ नगरी बागा लै और परौऊळ की नढैऊऐ बंद।
\v 31 ज़ांऊं तिन्नैं सह मारी लाअ त पाई, ता पळटणे सरदारा का लागअ थोघ कि सारै येरूशलेमा दी आसा कोलाहल मच़अ द।
\v 32 तैबै सह नढैऊऐ आपणैं सपाही और सुबैदारा ल्ई तिन्नां सेटा लै ठुहरी करै आअ, और तिन्नैं बी पळटणें सरदारा और सपाही भाळी करै तिन्नैं पौलुस मारनैं च़िकणैं का च़कअ उझै।
\v 33 तैबै पळटणें सरदारै सेटा एछी करै सह ढाकअ और दूई शांघळी करै की बान्हणें आज्ञा।
\v 34 पर भीड़ा बिच़ा का लागै कोई किछ़ बोलदै और कोई किछ़ लैळा लांदै, और हाल्लै-गोल्लै बिच़ै निं सह किछ़ सच्च़ाई समझ़ी सकअ। और तेऊ दैनीं तिन्नां गह्ळा लै निंणें आज्ञा।
\v 35 ज़ांऊं सह शिहळी दी पुजअ, ता इहय हुअ कि तिधी लोगे भीळ हणेंए और तिन्नें हंगामें बज़हा दी पळअ सपाही पौलुस च़की निंणअ।
\v 36 किल्हैकि लोगे भीळ ती पिछ़ू का इहय बोलदी लागी दी कि एऊओ करा अंत।
\p
\v 37 ज़ांऊं तिंयां पौलुसा गह्ळा दी पजैळणैं ई आळै थियै ता पौलुसै पळटणें सरदारा का बोलअ; कै मुल्है आज्ञा आसा कि ताखा किज़ै बोलूं? तेऊ बोलअ कि तूह कै यूनानी ज़ाणां?
\v 38 तूह कै सह मिसरी निं आथी ज़ुंणीं किछ़ धैळै पैहलै बद्रोही बणांई करै च़ार हज़ार कटारबंद लोग ज़ंगला लै निंऐं?
\v 39 पौलुसै बोलअ, हूँ आसा तरसुसो यहूदी! किलकिआ मशूर नगरीओ आसा हूँ रहणैंआळअ, हूं करा ताल्है अरज़ कि मूँह दै इन्नां लोगा संघै गल्ला करनैं।
\v 40 ज़ांऊं तेऊ आज्ञा दैनीं ता, पौलुसै शिहळी दी खह्ळुई करै लोगा लै शारअ किय और तिंयां ज़ांऊं च़ुफुए, ता सह इब्रानी भाषा दी बोलदअ लागअ कि
\c 22
\s लोगे भीड़ा बिच़ै पौलुसो भाषण
\p
\v 1 हे भाईयो, और पितरो, मेरअ ज़बाब शुणां, ज़ुंण मंऐं ऐबै तम्हां सह्मनै बोली लाअ।
\p
\v 2 तिंयां इहय शुणीं करै कि अह आसा लागअ द हाम्हां संघै इब्रानी दी बोलदअ, तिंयां हुऐ होर बी च़ुप्पी। तैबै तेऊ बोलअ:
\p
\v 3 हूँ आसा यहूदी माह्णूं, मेरअ ज़ल्म आसा हुअ द किलकिआ तरसुसै, पर एसा नगरी गमलिअले च़रणैं ल्ई मंऐं शिक्षा-दीक्षा, और बाब दादे व्यवस्था आसा मुखा राम्बळै करै सखाऊई दी। हूँ त परमेश्वरा लै एही धुना लाई बेठअ द ज़िहै आझ़़ तम्हैं आसा।
\v 4 मंऐं मरध और बेटळी सोभै बाह्निं-बाह्निं करै एऊ पंथे लोगा लै आसा दैनअ द मंऐं बडअ भारी कष्ट और इन्नां मांझ़ै कई मारी बी पाऐ।
\v 5 एसा गले आसा माहायाजक और पुरनिंऐं गुआह; कि तिन्नां मांझ़ै कई भाईए नांऊंऐं च़िठी ल्ई करै त लागअ द दमिश्का लै नाशदअ कि तिधी बी ज़ुंण होए, तिंयां आळणैं बाह्निं करै येरूशलेमा लै ताकि तिन्नां लै दंड दैई सके।
\s आपणैं दिला बधळणैंओ बर्णन
\r (प्रेरिते काम 9:1-19; 26:12-18)
\p
\v 6 ज़ांऊं हूँ हांढदी-हांढदी दमिश्का नेळ पुजअ, ता इहय हुअ कि दुजै पहरै एकाएक बडी ज्योती सरगा का मेरै च़ऊ पासै च़मकी।
\v 7 ता हूँ बधळुअ धरनीं, और इहय शब्द शुंणअ कि हे शाऊल, हे शाऊल, तूह किल्है दैआ मुल्है दुख? मंऐं दैनअ उत्तर कि हे प्रभू तूह कुंण आसा?
\v 8 तेऊ बोलअ इहय कि हूँ आसा यीशू नासरी, ज़सा लै तूह दुख दैआ?
\v 9 ता मेरै तिन्नैं होरी साथी सह ज्यति ता भाळी पर तेऊओ शब्द निं शुंणअ।
\v 10 तैबै मंऐं बोलअ कि हे प्रभू, तै हूँ कै करूँ? प्रभू मुखा बोलअ कि, खळअ उझ़ू और दमिश्का लै नाश, ज़ुंण ताह करनअ सह हेरनअ ताखा खोज़ी।
\v 11 ज़ांऊं हूँ तेसा ज्योतिए तेज़ा करै कांणअ हुअ ता हूँ आपणैं तिन्नां साथीए हाथ ढाकी करै पुजअ दमिश्क।
\p
\v 12 और हन्नयाह नाओं व्यवस्था दी च़लणैं आळअ एक भगत माह्णूं ज़ुंण तिधी रहणैंआळै यहूदी बिच़ै सुनाम आसा, सह आअ मूँह सेटा लै।
\v 13 और मूँह सेटा खह्ळुई करै तेऊ बोलअ कि हे शाऊल, भी लाग आच्छी का भाळअ, और नढैऊऐ मेरी आच्छी खुल्ही और मुखा लागअ सह धेछदअ।
\v 14 तैबै तेऊ बोल्अ कि म्हारै बाब दादे परमेश्वरै आसा तूह एते तैणीं च़ुनअ द कि तूह एऊए इछा ज़ाणें और तूह तेऊ धर्मीं भाळे और तेऊए मूंहें बच़न शुणें।
\v 15 किल्हैकि तूह हणअ तेऊए तरफा का सोभी माह्णूंए सह्मनैं तिन्नां गल्लो गुआह ज़ुंण तंऐं भाळी और शुणीं दी आसा।
\v 16 ऐबै किल्है लाई तंऐं देर करी? खळअ उझ़ू और बपतिस्मअ ल्अ और तेऊओ नांओं ल्ई करै धो आपणैं पाप।
\s होरी ज़ाती बिच़ै प्रच़ारा करनेंओ आव्हान
\p
\v 17 ज़ांऊं हूँ भी येरूश्लेमैं एछी करै मांदरै प्राथणा करदअ त लागअ द, ता हूँ हुअ बेहोश।
\v 18 और प्रभू बोलअ मेरै बारै इहय कि; झ़टपटै निखळअ येरूशलेमा का एभी किल्हैकि तिन्नां निं तेरै बारै तेरी ग्वाही मनणीं।
\v 19 पर मंऐं बोलअ कि हे प्रभू, तिन्नां का ता थोघ आसा कि हूँ तेरै विश्वासी किहै पा जेहला दी और ज़ैगै-ज़ैगै किहै च़िका-मारा त।
\v 20 और ज़धू तेरै गुआह स्तिफानुसे खूना बहाऊंदै तै लागै दै, हूँ बी त तेभै तिधी खह्ळुअ द, और एसा गल्ला दी त सैहमत, और तेऊ मारनै आळेए, झिकळै बी तै मुखा।
\v 21 और प्रभू मुखा बोलअ कि पोर्ही नाश, किल्हैकि मूँह भेज़णअ तूह होरी ज़ाती सेटा दूर-दूर तैणीं।
\p
\v 22 तिंयां लोग एसा गल्ला तैणीं ता रहै शुंणदै लागी पर एसा गल्ला शुणीं करै तिन्नैं ज़ोरै-ज़ोरै लैळा लाई बोलअ कि ईहै आदमिंओ करा अंत, एऊओ ज़िऊंदअ रहणअ निं ठीक आथी।
\v 23 ज़ांऊं तिंयां लैळा लांदै झिकळै धेळदै और धूळै माटै झ़ैऊंदै लागै,
\v 24 ता पळटणें सुबैदारै बोलअ, कि एऊ निंयां गह्ळा लै, और कोळै बाही करै करा पूछ़ताछ़, ताकि मुखा बी लोळी थोघ लागअ कि ईंयां लोग किल्है आसा लागै दै एऊए बिरोधा दी ईहै लैळा लांदै।
\v 25 ज़ांऊं पौलुस तिन्नैं राशी करै बाह्नअ, तैबै पौलुसै तेऊ सुबैदारा लै ज़ुंण तिधी खह्ळुअ द त; तेऊ लै बोलअ, अह कै सही आसा कि तम्हैं एकी रोमीं माह्णूं लै, और सह बी बिणां कोई दोषै च़िका कोळै करै?
\v 26 सुबैदारै इहय शुणीं करै पळटणें सरदारा का बोलअ कि तंऐं अह कै आसा लाअ द करी? अह ता रोमीं आसा।
\v 27 तैबै पळटणें सरदारै पौलुसा सेटा नाशी करै पुछ़अ कि मुखा खोज़ कि तूह कै रोमीं आसा? पौलुसै बोलअ कि हां।
\v 28 इहय शुणीं करै पळटणें सरदारै बोलअ किं मूँह आसा रोमीं हणैंओ पद बडै भारी ढबै दैई करै भेटअ द! पौलुसै बोलअ कि हूँ आसा ज़ल्माई का रोमीं।
\v 29 तैबै ज़ुंणीं तेऊए पुछ़ताछ़ ती लाई दी करी, तिंयां हटै नढैऊऐ तेऊ सेटा का दूर, और पळटणों सरदार बी, इहय थोघ लागी करै कि अह आसा रोमीं, मंऐं आसा अह बाह्नअ द, सह डरअ।
\s माहासभा सह्मनैं पौलुस
\p
\v 30 दुजै धैळै सह ठीक-ठीक पतअ करनें इछ़ा दी कि यहूदी तेऊलै किल्है ला दोष, तेऊए शांघळी लोहै खोल्है, और माहायाजक और सारी सभा लै दैनीं कठा हणें आज्ञा और पौलुस तिन्नैं उंधै निंयं और तिन्नां सह्मनै किय खळअ।
\c 23
\p
\v 1 पौलुसै माहासभा बाखा टकटकी लाई करै भाळअ और बोलअ, हे भाईयो, मंऐं आसा आझ़़ तैंणीं बिलकुल सच़ै तरिकै दी ज़िंदगी बताऊई दी।
\v 2 हन्नयाह माहायाजकै दैनअ तिन्नां लै तेऊए मूंहैं च़ैंडै बाहणेंओ हुकम ज़ुंण पौलुसा सेटा खह्ळुऐ दै तै।
\v 3 तैबै पौलुसै तेऊलै बोलअ, हे च़ुनै लेसी दी भित, परमेश्वरा मारनअ तूह; तूह आसा व्यवस्थे साबै मेरै फैंसलै करदअ बेठअ द, और तेखअ किल्है दैआ तूह व्यवस्थे खलाफ मुल्है च़ैंडै बाहणें आज्ञा?
\v 4 ज़ुंण तिधी नेळ खह्ळुऐ दै तै, तिन्नैं बोलअ पौलुसा लै रोशा संघै कि तूह परमेश्वरे माहायाजका लै बुरअ बोला?
\v 5 पौलुसै बोलअ, हे भाईयो, मुखा निं थोघै त कि अह आसा माहायाजक, किल्हैकि शास्त्रा दी आसा लिखअ द कि आपणें लोगे प्रधाना लै निं बूरअ बोली।
\p
\v 6 तैबै जांऊं पौलुसा का थोघ लागअ कि सभा दी केतरै फरीसी और केतरै सदुकी आसा, तेऊ ज़ोरै हाक पाई बोलअ, हे भाईयो, हूँ आसा फरीसी और फरीसिए खानदानीं का, मूँऐं दै और मूँऐं दैए आशादी और पुनरूथाने बारै आसा लागअ द मेरअ मुकदमअ हंदअ।
\v 7 ज़ांऊं पौलुसै अह गल बोली ता फरीसी और सदुकी बिच़ै पळअ झ़गळअ और सभा दी पळी फूट।
\v 8 किल्हैकि सदूकिओ आसा त इहय मनणअ कि ना ता पुनरूथान आथी और ना स्बर्गदूत और ना आत्मां आथी; पर फरीसी मना तै इन्नां सोभी गल्ला।
\v 9 तैबै मच़अ बडअ हाल्लअ-गोल्लअ और कई शास्त्री तै फरीसीए दला का, तिंयां खळै उझ़ुई करै इहय बोली करै लागै झ़गळदै कि हाम्हां का निं एऊ माह्णूं दी किछ़ै बुराई धेछदी, ज़ै कुंणीं आत्मां और स्बर्गदूता संघै गल्ला की ता तै किज़ै हुअ?
\v 10 ज़ांऊं खासअ झ़गळअ हुअ, ता पळटणें सरदारै एसा डरै कि ईयां निं करा पौलुसे टुकळै-टुकळै मारी करै, ता तेऊ आज्ञा दैनीं कि पौलूसा काढा इन्नां बिच़ा का ज़ोरा-ज़ोरी बागै और एऊ निंयां गह्ळा लै।
\p
\v 11 और तेसाई राची प्रभू पौलुसा सेटा खळै ह्ई करै बोलअ कि, हे पौलुस हैळअ निं करी, किल्हैकि ज़ेही ग्वाही तंऐं मेरी येरूशलेमैं दैनीं, तेही पळणीं ता रोम नाशी करै बी दैणीं।
\s पौलुसे हत्या करनेंओ षड़यंत्र
\p
\v 12 ज़ांऊं दुजै धैळै यहूदी किय एकअ और कसम खाई कि ज़ेभै तैणीं हांम्हैं पौलुसा मारी निं मुके, तेभै तैणीं हाम्हैं खाऐ पिए ता हाम्हां लै आसा लानत।
\v 13 ज़ुंणीं कसम खाई ती तिंयां तै च़ाह्ळी ज़ह्णैं का बी ज़ादै।
\v 14 तिन्नैं माहायाजका और पुरनिए सेटा नाशी करै बोलअ कि, हाम्हैं आसा एही ठानी दी कि, ज़ांऊं तैणीं हाम्हैं पौलुसा मारी निं पाए, तेभै तैणीं हाम्हैं किज़ै च़ाखे बी ता हाम्हां लै आसा लानता परैंदै लानत।
\v 15 तैहीता ऐबै माहासभा संघी पळटणें सरदारा समझ़ाऊआ इहय कि तेऊ भेज़ा तम्हां सेटा लै कि तम्हां शाची तेऊए बारै ठीक-ठीक ज़ांच पड़ताळ करनीं, और हाम्हैं हणैं तेऊ इधी तम्हां सेटा पुजणैं का पैहलै ई मारना लै ताखुई रहै दै।
\p
\v 16 और पौलुसै भाणज़ू शुंणअ कि ईंयां आसा पौलुसा मारनेए ताका, ता तेऊ गह्ळै नाशी करै दैनअ पौलुसा लै अह संदेशअ।
\v 17 पौलुसै सुबैदारा मांझ़ै एक आप्पू सेटा लै शादी करै बोलअ कि एऊ ज़ुआना निंआं पळटणें सरदारा सेटा लै, अह च़ाहा किज़ै खोज़णअ।
\v 18 तेऊ बी सह पळटणें सरदारा सेटा लै निंअ और सरदारा का बोलअ कि, पौलुस कैदी की मूंह शादी करै एही अरज़ कि अह ज़ुआन च़ाहा पळटणें सरदारा का किज़ै खोज़णअ, एऊ निंऊं तेऊ सेटा लै।
\v 19 पळटणें सरदारै तेऊओ हाथ ढाकी करै सह ज़ुदअ ज़िहअ निंईं करै पुछ़अ कि तूह किज़ै च़ाहा मुखा खोज़णअ?
\v 20 तैबै तैऊ पूरी गल्ला खोज़ी कि यहूदी आसा एक्कअ किय द तिंयां च़ाहा कि ताखा बोळणअ तिन्नां इहय कि, काल्ला आण पौलुसा माहासभा लै; ज़ाळणअ कि तूह च़ाहा तेऊए ठीक-ठीक ज़ाच पड़ताळ करनीं।
\v 21 पर तिन्नें गल्ला निं मनीं, किल्हैकि तिन्नां मांझ़ै आसा च़ाह्ळी का बी ज़ादै लोग पौलुसा बातो-बात मारने ताका रहै दै। तिन्नैं आसा एही ठानी दी कि ज़ेभै तैणीं पौलुसा मारी निं छ़ेके, तेभै तैणीं खाऐ-पिए, ता हाम्हां लै आसा लानत, और तिंयां आसा एभै तैर और तेरै बोला न्हैळै लागै दै।
\v 22 तैबै पळटणें सरदारै सह ज़ुआना इहय बोली भेज़अ कि एसा गल्ला निं कोही का खोज़ी ज़ुंण तंऐं मुखा खोज़ी।
\s पौलुस फेलिक्स सेटा लै भेज़णअ
\p
\v 23 और तेऊ दूई सुबैदार शादै और तिन्नां लै बोलअ कि दुई शौ सपाही, सत्तर शुंआरी, और दूई शौ फौज़ी डाहा राची भितरी कैसरिआ लै नाशणां लै तैर करी।
\v 24 और पौलुसे शुंआरी लै डाहा घोळै तैर करी कि सह पजैळणअ फेलिक्स हाकमा सेटा सही सलामत।
\v 25 तेऊ एही एक च़िठी बी लिखी,
\p
\v 26 माहाप्रतापी फेलिक्स हाकमा लै क्लौदियस लुसियासो नमस्कार,
\v 27 अह मांह्णूं लाअ त यहूदी ढाकी करै मारी, पर ज़ांऊं मुखा इहय थोघ लागअ कि अह आसा रोमीं, ता पळटण निंईं करै आणअ मंऐं छ़ड़ैऊई।
\v 28 और मंऐं की इहय पतअ करनें बडी भारी कोशिश कि तिंयां एऊ लै किज़ै दोष ला, तै निंयं मंऐं तिन्नें माहासभा लै।
\v 29 तिधी लागअ मुखा थोघ कि तिंयां लाआ तिन्नें व्यवस्थे बिबादे बारै एऊलै दोष, पर मारनैं और बाह्नणैं जोगी दोष निं मुखा एऊदी किछ़ै धेछदअ।
\v 30 और ज़ांऊं मुखा कुंणीं इहय खोज़अ कि तिन्नैं आसा अह लाअ द मारी, ता मंऐं भेज़अ नढैउऐ अह ताह सेटा लै, और मंऐं आसा एऊलै दोशा लाणैं आळै लै बी आज्ञा दैनी की ताह सेटा नाशी करै सारी गल्ला, ज़ुंण बी तिन्नां बोळणअ होए।
\p
\v 31 तैबै ज़ेही सपाही लै आज्ञा दैनीं ती, तिहैई तिन्नैं पौलुस निंयं और तिंयां पुजै राची भितरी अंतिपत्रिस।
\v 32 और दुजै धैळै तिंयां शुआरी, सपाही तेऊ निंणा लै संघा भेज़ी करै आप्पू पुजै गह्लै बापस।
\v 33 तिन्नैं बी कैसरिआ पुजी करै हाकमा सेटा च़िठी पजैळी और पौलुस बी किय तेऊ सेटा खळअ।
\v 34 तेऊ च़िठी पहळी करै पुछ़अ कि अह कसा प्रदेशो आसा?
\v 35 और ज़ांऊं तेऊ का इहय थोघ ग्अ लागी कि अह आसा किलकिआ प्रदेशो ई, ता तेऊ पौलुसा लै बोलअ, ज़ेभै तेरै ज़िदी बी एछे, तेभै करनअ मूँह तेरअ मुकदमअ, और तेऊ दैनीं हेरोदेसे किल्लै दी पौलुसा पहरै दी डाहणें आज्ञा।
\c 24
\s हाकम फेलिक्सा सह्मनैं पौलुस
\p
\v 1 पांज़ा धैळै बाद हन्नयाह माहायाजक कई पुरनिऐ और तिरतुल्लुस नांओंए कहा बकीला संघा ल्ई आअ और तिन्नैं हाकमे सह्मनैं पौलुसो दोष खोज़अ।
\v 2 ज़ांऊं पौलुस शादअ ता तिरतुल्लुस बकील तेऊ लै दोषा लांदअ लागअ कि हे माहाप्रतापी फेलिक्स, ताह करै भेटा हाम्हां बडअ गर्ब और तेरै प्रबन्धा करै सुधरा एसा ज़ातीए कई बुराई।
\v 3 ताह और तेरै कानूंना मना हाम्हैं हर ज़ैगा और हर प्रकारा दी धन्याबाद करी।
\v 4 पर हे माहाराज, ताल्है निं हाम्हैं खासअ दुख दैणअ च़ाहंदै, हूँ करा ताह सेटा अरज़ कि किरपा करी करै म्हारी दूई गल्ला शुण,
\v 5 किल्हैकि हाम्हैं भाळअ अह आदमीं उपद्रभ और सारै संसारे यहूदी बिच़ै बलबै करनैं आळअ और नासरीए कुपंथो अह मुखिअ।
\v 6 ऐऊ लाअ त म्हारअ मांदर अशुध करी और तै ढाकअ हाम्हैं अह। हाम्हां ता दैणअ त आपणीं व्यवस्थे साबै एऊ लै दंड,
\v 7 पर पळटणें सरदारै लुसिआसै छड़ैऊअ अह ज़बरदस्ती म्हारै हाथा का पोर्ही और
\v 8 ज़िदी लै दैनीं ताह सेटा एछणें ज़ाज़त की इन्नां सोभी गल्ला, ज़ेते बारै हाम्हैं इन्नां दोषा एऊ दी ला, ताखा लागणअ आप्पै एऊ पूछ़ी- ज़ाच़ करै थोघ।
\v 9 यहुदी बी तेऊओ साथ दैई करै बोलअ कि, सच़ी किय एऊ इहयई।
\s पौलुसो ज़बाबी उत्तर
\p
\v 10 ज़ांऊं हाकमैं पौलुसा लै बोळणा लै शारअ किय ता पौलुसै उत्तर दैनअ, “मुखा ज़ांऊं इहय थोघ लागअ कि तूह करा कई साला ओर्ही एसा ज़ातीओ न्याय, बड़ै आनंदा दी लाअ मंऐं एसा गल्लो उत्तर दैई।
\v 11 तूह सका आप्पै समझ़ी कि ज़ेभै हूँ येरूश्लेमै परमेश्वरे भज़ना करदअ आअ ता मूँह निं मैची बाराह धैळै का उझै हुऐ;
\v 12 और इनैं नां भाळअ हूँ मांदरै, नां सभा घरा दी और नां नगरी दी कसा संघै हठळदअ और नां लोगा कठा करदअ?
\v 13 नां ईंयां इन्नां गल्ला, ज़सा गल्लो ईंयां मुल्है दोष ला, सच्च़ी साबत करी सकदै।
\v 14 पर हूँ मना ताह सह्मनै एसा गल्ला कि ज़ेऊ पंथा लै ईंयां कुपंथ बोला, तेसाई रिती करा हूँ आपणैं बाब दादे परमेश्वरे सेऊआ, और ज़ुंण गल्ला व्यवस्था और भबिश्याबाणीं करनै आळैए ग्रंथा दी आसा लिखी दी, तिन्नां सोभी हूँ मना बी।
\v 15 और परमेश्वरा का डाहा हूँ आशा, ज़ुंण तिंयां आप्पू बी डाहा कि धर्मीं और अधर्मीं हणैं भी ज़िऊंदै।
\v 16 और हूँ करा आप्पू बी एही कोशिश कि परमेश्वर और लोगा बाखा लोळी मेरअ बिबेक निर्दोष रहअ।
\v 17 कई साला बाद आअ त हूँ आपणैं लोगा लै दान दक्षणा पजैळदअ और भेंटा च़ढाऊंदअ।
\v 18 तिन्नेंं हूँ मांदरा दी शुध हालता दी और, एकै ज़ह्णअ, कोई दंगै फसादा करदअ निं भेटअ। हां, आसिआ का थियै किछ़ यहूदी तिधी; पर तिन्नां बी त ठीक इहय कि,
\v 19 ज़ै तिन्नां मेरै खलाफ कोई आसा बी, तै सका तै तिंयां इधी ताह सह्मनै मुल्है दोष लाई।
\v 20 या खोज़े ईंयां आप्पै कि ज़ेभै हूँ माहासभा सह्मनै खळअ किय त, तेभै इनै मुंह दी कै अपराध भाळअ?
\v 21 एसा एकी गल्ला छ़ाडी ज़ुंण मंऐं तिन्नां सह्मनै खळै ह्ई करै पुकारी कि मरी करै ज़िऊंदै हणेंए बारै आसा आझ़़ तम्हां सह्मनै मेरअ मुकदमअ लागअ द हंदअ।
\p
\v 22 फेलिक्से ज़ुंण एऊ पंथे सारी गल्ला ठीक-ठाक ज़ाणा त, तिंयां टाळै तेऊ इहय बोली करै कि ज़ेभै तैणीं पळटंणों सरदार लुसियास एछे, तेभै हणअ थारी गल्लो फैंसलअ।
\v 23 और सुबैदारा लै आज्ञा दैनीं कि पौलूसा लै निं कोई तंगी तकलिफी दैई और एऊए रखुआळी करै बडै सुखा संघै, और एऊए साथी भाई मांझ़ै ज़ुंण बी एऊए सेऊआ टैहली लै एछे, तिन्नां निं रोकी।
\s फेलिक्स और द्रुसिल्ला सह्मनैं पौलुस
\p
\v 24 और कई धैळै बाद फेलिक्स आपणीं लाळी द्रुसिल्ला ज़ुंण यहूदीणीं ती, तेसा संघा ल्ई आअ और पौलुस शादी करै विश्वासे बारै ज़ुंण यीशू मसीह दी आसा, तिंयां गल्ला शुणीं।
\v 25 और ज़ांऊं पौलुस धर्म, संयम और हणैं आळै न्याये बारै च़रच़ा करा त, ता फेलिक्से भयमान ह्ई करै उत्तर दैनअ कि, एभै ता नाश, और ज़ेभै भी मूँह मोकअ भेटे ता तेभै शादूं हूँ ताह।
\v 26 तेऊ ती पौलुसा का किछ़ ढबै भेटणें आशा बी, तैहीता भी-भी शादी करै करा त तेऊ संघै गल्ला।
\v 27 पर ज़ांऊं दूई साला बिती, ता पुरकियस फेस्तुस फेलिक्से ज़ैगा दी आअ; और फेलिक्सै यहूदी खुश करनें तैणीं पौलुस डाहअ बंधुअ कैदी ही बणांई।
\c 25
\s पौलुसे माहाराज़े दुहाई दैणीं
\p
\v 1 फेस्तिस तिन्नां राज्य दी पुजी करै नाठअ चिइ धैलै बाद येरूशलेमां लै।
\v 2 तैबै माहायाजकै, यहुदिए बडै लोगै तेऊए सह्मनै पौलुसे गल्ला छ़ेळी
\v 3 और तेऊ का अरज़ करी करै पौलुसे बिरोधा दी की एही मांग कि तेऊ शाद येरूशलेमा लै। किल्हैकि तिंयां च़ाहा तै पौलुसा बातो-बात मारनअ।
\v 4 फेस्तुसै उत्तर दैनअ कि पौलुस आसा कैसरिआ दी पहरै दी, मूँह डेऊणअ आप्पै छ़ेकै तिधा लै।
\v 5 तेखअ बोलअ इहय कि तम्हां बिच़ै ज़ुंण बडै अधिकार डाहा, तिंयां बी च़ाला संघा, ज़ै तेऊ माह्णूं किज़ै गलत काम किय द आसा, तै सका तम्हैं तेऊलै सह्मनै दोष लाई।
\p
\v 6 और तिन्नां बिच़ै कोई आठा दसा धैळै रही करै आअ कैसरिआ लै और दुजै धैळै न्याय गाद्दी दी बेशी करै दैनअ पौलुसा आळणैंओ हुकम।
\v 7 ज़ांऊं सह आअ ता यहूदी बी तै येरूशलेमा का आऐ दै, तिन्नैं ओरी-पोरी खह्ळूई करै बडै भारी दोष लाऐ, ज़ेते तिंयां कोई प्रमाण बी नि दैई सकदै तै।
\v 8 पर पौलुसै उत्तर दैनअ कि मंऐं निं यहूदिए व्यवस्था और मांदरो, और ना राज़ै कैसरो कोई अपराध किय।
\v 9 तैबै फेस्तुसै यहूदी खुश करने इछा दी पौलुसा लै उत्तर दैनअ कि, तूह कै इहय च़ाहा कि येरूशलेमैं नाशी करै तिधी मेरै सह्मनै तेतै मकदमैंओ फैंसलअ होए?
\v 10 पौलुसै उत्तर दैनअ, हूँ आसा राज़ै कैसरे न्याय आसने सह्मनै खह्ळुअ द, मेरै मकदमेओ फैंसलअ लोळी इधी हुअ। ज़िहअ कि ताखा बी आसा थोघ कि मंऐं निं यहूदी लै किछ़ै अपराध किय।
\v 11 ज़ै हूँ अपराधी आसा बी, और ज़ै हूँ मारनै जोगी आसा, तैबी बी निं हूँ मरनै का मुकरदअ; पर ज़हा गल्लो ईंयां मुल्है दोषा लांदे आसा लागै दै, ज़ै तिन्नां मांझ़ै कोई बी गल सच़ निखळे, तैबी बी निं तूह मूँह तिन्नें हाथै सभाळी सकदअ, हूँ दैआ राज़ै कैसरे दुहाई।
\v 12 तैबै फेस्तुसै मंत्रीए सभा संघै गल्ला करी उत्तर दैनअ कि तंऐं दैनीं कैसरे दुहाई, तूह नाशणअ ऐबै कैसरा सेटा लै।
\s राज़ै अग्रिप्पा सह्मनैं पौलुस
\p
\v 13 और थोळै धैळै बाद अग्रिप्पा राज़अ और बिरनिकै कैसरिआ एछी करै फेस्तुसा का मुलाकात की।
\v 14 और तिन्नें खास्सै धैळै तिधी रहणैं का बाद, फेस्तुसै पौलुसे कथैआ राज़ै का खोज़ी कि एक माह्णूं आसा ज़ुंण फेलिक्से इधी बंधुअ आसा छ़ाडअ द।
\v 15 ज़धू हूँ येरूशलेमैं थिय, ता माहायाजक और यहूदिए पुरनिऐ की तेऊए गल्ला, तिंयां च़ाहा कि तेऊ लै दैआ दंडा दैणैं आज्ञा।
\v 16 पर मंऐं दैनअ तिन्नां लै ज़बाब कि रोमिंए निं एही रिती आथी कि कुंण आदमीं सबाळणअ सज़ा दैणां लै, ज़ेभै तैणीं कि दोषी आपणैं मुकदमैं करनै आळे सह्मनै खळै ह्ई करै ज़बाबा दैणेंओ मोकअ नां भेटे।
\v 17 ता ज़ांऊं तिंयां कठा हुऐ ता मंऐं निं देरी की और दुजै धैळै न्याय आसना दी बेशी करै तेउ आदमीं शादणें आज्ञा दैनी।
\v 18 ज़ांऊं तेऊए दी मुकदमैं करनै आळै खळै हुऐ ता तिन्नैं बी निं तेतरी बूरी गल्लो दोष लाई ज़िहअ हूँ समझ़ा त।
\v 19 पर आपणे मत, और यीशू नांओंए कोई आदमिंए बारै ज़ुंण मूँअ त और अह पौलुस खोज़ा तेऊ ज़िऊंदै, एसा गल्लो बिबाद करा तै ईंयां।
\v 20 हूँ त इहय झाखुअ द कि इन्नां गल्लो पतअ किहअ करै लाऊं? तैहीता मंऐं एऊ का पुछ़अ कि तूह येरूशलेमा लै च़ालअ कि तिधी इन्नां गल्लो फैंसलअ होए?
\v 21 पर ज़ांऊं पौलुसै दोहाई दैनी कि मेरअ फैंसलअ लोळी महाराज़ाधिराज़ै सेटा हुअ ता मंऐं दैनी आज्ञा कि ज़ेभै तैणीं हूँ एऊ कैसर राज़ै सेटा निं पजैळूं, तेभै तैणीं करा एऊए रखवाळी।
\v 22 तैबै अग्रिप्पा राज़ै फेस्तुसा का बोलअ, हूँबी च़ाह तेऊ मांह्णूंए शुळणअ कि सह कै बोला? फेस्तुसै बोलअ कि काल्ला शुणैं तूह भाळै।
\p
\v 23 दुजै धैलै ज़ांऊं अग्रिप्पा राज़अ और बिरनिके बड़ी धूमधाम संघै पळटणें सरदारा और नगरीए बड़ै लोगा संघै दरबार पुजै; ता फेस्तुसै आज्ञा दैनी कि पौलुस आणा ओर्ही।
\v 24 फेस्तुसै बोलअ हे माहाराज़ा अग्रिप्पा, और इधी हाम्हां संघै सोभी माह्णुंओ, तम्हैं भाळा एऊ माह्णूं, ज़सरै बारै सारै यहूदी यरूशलेमैं और इधी बी लैळा, लाई-लाई करै मुखा अरज़ की कि अह ज़िऊंदअ डाहणअ निं ठीक आथी।
\v 25 पर मुखा ग्अ थोघ लागी कि एऊ निं इहय किछ़ै किय कि एऊ पा मारी; और ज़ै कि एऊ आप्पैई माहाराज़ै कैसरे दुहाई दैनी ता मंऐं आसा बणांअ द एऊ भेज़णेंओ मन।
\v 26 पर मूँह निं एऊए बारै किज़ै खास गल निंसी भेटी कि आपणैं मालक सेटा लै किज़ै लिखूं? तैहीता मंऐं तम्हां सह्मनै, बिशेष करै माहराज़ै अग्रिप्पा सह्मनै आणअ कि ज़ाच़-पड़ताळ करनै का बाद मूँह किज़ै लिखणा लै भेटे।
\v 27 किल्हैकि बंधुअ कैदी भेज़णअ और, ज़ुंण दोष तेऊ दी आसा, तिंयां निं खोज़ै, अह गल ज़ाह्णींआ मुखा बेकार।
\c 26
\s अग्रिप्पा राज़ै सह्मनैं पौलुसे सफाई दैणीं
\p
\v 1 अग्रिप्पा राज़ै पौलुसा लै बोलअ, कि आपणैं बारै बोळणें आसा ताल्है ज़ाज़त। तैबै पौलुसै हाथ आजू बढाऊई करै उत्तर दैनअ कि,
\p
\v 2 हे राज़ा अग्रिप्पा, ज़ेतरी गल्लो यहूदी मुल्है दोष लाआ, आझ़़ ताह सह्मनै उत्तर दैणअ समझ़ा हूँ आप्पू धन्य।
\v 3 खासतर तै कि तूह करा आप्पै ज़ाणीं यहूदिए बभारा और इने बिबादा, ता मेरी आसा ताह सेटा एही अरज़ कि मेरी गल्ला शुंणैं धीर धरी करै।
\p
\v 4 ज़िहअ मेरअ च़ाल-च़लन शुरू का ही आपणीं ज़ाती बिच़ै येरूशलेमै थिय, तेतो आसा इन्नां यहूदी का बी थोघ।
\v 5 ज़ै तिंयां ग्वाही दैणीं च़ाहे ता तिंयां बछ़ैणां मूँह शुरू का कि हूँ फरीसी ह्ई करै धर्में सोभी खरै पंथा दी हूँ च़लअ।
\v 6 और ऐबै तेसा प्रतिज्ञे आशा दी ज़ुंण परमेश्वरै म्हारै बाब दादै का की ती, आसा मेरअ मुकदमअ लागअ द च़लदअ।
\v 7 तेसाई प्रतिज्ञे पूरी हणेंए आशा दी, म्हारै बाराह गोत्र सारै मनै राची धैळी आसा आऐ दै परमेश्वरे सेऊआ करदी। हे राज़ा, एसाई आशा डाहणें बारै ला यहूदी मुल्है दोष।
\v 8 ज़ै कि परमेश्वरे किए मूंऐं दै बी ज़िऊंदै, ता तम्हैं एसा गल्ला किल्है निं विश्वासा जोगी समझ़दै?
\p
\v 9 मंऐं बी सोच़अ त इहय कि यीशू नासरीए बिरोधा करी तेऊए खलाफ लागा मूँह बडअ किछ़ करनअ।
\v 10 और मंऐं येरूशलेमै इहय किय बी। एतरअ तैणीं कि माहायाजका का अधिकार पाई करै कई पबित्र लोग पाऐ मंऐं जेहला दी, और ज़ांऊं तिन्नां मारी पा तै, तैबी बी दैआ त हूँ तिन्नें बिरोधा दी सैहमती।
\v 11 इहय करै हर आराधनालै दी हूँ तिन्नां लै कशट दैई करै यीशूए करबाऊआ त निंदा, इधी तैणीं कि गुस्से मारै हुअ त हूँ इहय पागल कि बागै नगरी नाशी करै बी करा त हूँ तिन्नां लै तकलीफ दैई।
\s आपणैं दिल परिवर्तन हणेंओ वर्णन
\r (प्रेरिते काम 9:1-19; 22:6-16)
\p
\v 12 एसाई धुना दी ज़ांऊं हूँ माहायाजका का अधिकार ल्ई करै त हूँ लागअ द दमिश्का लै नाशदअ।
\v 13 ता हे राज़ा, बाता हांढदी दपहरो बगत त, मंऐं सरगा का सुरज़ा का बी तेज़ एक ज्योती आप्पू और आप्पू संघा हांडणैं आळै साथी च़ऊ फेर च़मकदी भाळी।
\v 14 ता ज़ांऊं हाम्हैं सोभै धरनीं पळै, ता मुखा शुंह्णुंअ इब्रानी भाषा दी कि मुल्है बोलअ इहय शब्द कि, हे शाऊल, हे शाऊल, तूह किल्है दैआ मुल्है दुख? तिछै दी लात बाहणीं आसा ताल्है मुशकळ।
\v 15 मंऐं बोलअ इहय कि हे प्रभू तूह कुंण आसा? प्रभू बोलअ इहय कि हूँ आसा यीशू; ज़सा लै तूह दुख दैआ।
\v 16 पर तूह उझ़ू आपणीं जांघा खळअ, किल्हैकि मंऐं आसा दैनअ द ताल्है एते तैणीं दर्शण कि, तूह बणांणअ मूँह तिन्नां गल्ला दी सेबक और गुआह; ज़ुंण तंऐं भाळी दी आसा, और तिन्नां गल्लो बी ज़सा लै मूँह ताल्है दर्शण दैणैं।
\v 17 और मूँह रहणअ ता तेरै लोगा का और होरी ज़ाती का बच़ाऊंदै लागी; ज़सा सेटा लै तूह मंऐं ऐबै भेज़ी आसा लाअ द कि
\v 18 तूह तिन्नें आच्छी खोले कि न्हैरै का प्रैशै बाखा लै, और शैताने गुलामीं का परमेश्वरा बाखा लै फिरे: कि पापा लै माफी, और तिन्नां लोगा संघैं ज़ुंण मूँह दी विश्वास करी करै पबित्र आसा कियै दै मिले।
\p
\v 19 तै हे राज़ा अग्रिप्पा, मंऐं निं तेऊ स्बर्गे दर्शणें गल्ला शूणीं करै नशूणीं किई।
\v 20 पर पैहलै दमिशक और तेखअ येरूशलेमैं रहणैंआळै लै, तेखअ यहूदिए सारै देशै और होरी ज़ातीए लोगा रहअ समझ़ाऊंदअ लागी कि मन बदळा और परमेश्वरा बाखा फिरी करै मन फरेऊणैं जोगी काम करा।
\v 21 इन्नां गले बज़हा यहूदी रहै मूँह ढाकी करै मारनें कोशिशा लागी।
\v 22 परमेश्वरे सहायता करै आसा हूँ आझ़़ तैणीं ज़िऊंदअ, और होछ़ै बडै सोभी सह्मनै दैआ हूँ एसा ग्वाही और इन्नां गल्ला छ़ाडी निं हूँ होर किछ़ै बोलदअ, ज़ुंण मुसा और भविष्यवक्ता बी आसा बोली दी कि हणैं आळी आसा कि
\v 23 मसीह लागणअ दुख भोगणअ और सह सोभी का पैहलै मरी करै ज़िऊंदअ ह्ई, म्हारै लोगा बिच़ै और होरी ज़ाती बिच़ै करनअ तेऊ ज्योतिओ प्रच़ार।
\p
\v 24 ज़ांऊं पौलुस इहय करै ज़बाबा दैंदअ त लागअ द, ता फेस्तुसै ज़ोरै हाक पाई बोलअ, हे पौलुस तुह आसा पागल, खासी बिद्या करै हुअ तूह पागल।
\v 25 पर पौलुसै बोलअ, हे माहाप्रतापी फेस्तुस, हूँ निं पागल आथी पर हू हूँ खौज़ा सच्च़ाई और बुधिए गल्ला।
\v 26 राज़अ बी, ज़सा सह्मनै हूँ नडरअ ह्ई करै आसा बोलदअ लागअ द, इन्नां गल्ला ज़ाणां, मूँह आसा एसा गल्लो भरोसअ कि इन्नां गल्ला मांझ़ै निं कोहै आथी एऊ का बी छ़ुपी दी, किल्हैकि अह घटणा निं किधी एकी कूणीं आथी हुई दी।
\v 27 हे राज़ा अग्रिप्पा, तूह कै भबिश्याबगतो भरोसअ करा? हां, मुखा आसा थोघ कि तूह मना,
\v 28 तैबै अग्रिप्पा पौलुसा लै बोलअ, धख ज़िहअ समझ़ाऊई करै कै मूंबी तूह मसीही च़ाहा बणांणअ?
\v 29 पौलुसै बोलअ, परमेश्वरा का आसा मेरी प्राथणां कि, कै थोळै दी और कै खास्सै दी, सिधअ तूह ही निं, पर ज़ेतरै लोग आझ़़ मेरी गल्ला शुंणदै आसा लागै दै, सोभ इन्नां बंधना छ़ाडी करै लोळी मूँह ज़िहै हुऐ।
\p
\v 30 तैबै राज़अ, हाकिम, बिरनिके और तिन्नां संघै बेशणैं आळै उझ़ूऐ खळै;
\v 31 और ज़ुदै-ज़ुदै नाशी करै लागै आप्पू बिच़ै बोलदै कि अह मांह्णूं इहय ता किछ़ै निं करा, ज़ुंण बाह्नणैं और मारनैं जोगी आसा।
\v 32 अग्रिप्पा फेस्तुसा का बोलअ कि ज़ै अह कैसरे दुहाई नांईंं दैंदअ, तै सका त अह छ़ुटी।
\c 27
\s पौलुसे रोम देशे यात्रा: क्रेतै तैणीं
\p
\v 1 ज़ांऊं इहय फैंसलअ हुअ कि हाम्हैं ज़हाजा दी इटालिआ लै नाशा, ता तिन्नैं पौलुस और होर बी कई कैदी बी युलियुस नाओंए औगुस्तुसे पळटणैं एकी सुबैदारे हाथै सभाळै।
\v 2 और अद्रमुतियमे ज़हाज़ा दी ज़ुंण आसिआ कनारे ज़ैगा का नाशणैं आळअ त, तेथ दी बेशी करै हाम्हैं खोलअ। और एक अरिस्तर्खुस नाओं एक थिस्लुनिकिओ एक मकिदुनी त हाम्हां संघा।
\v 3 दुजै धैळै पाअ हाम्हैं सैदा दी लंगर और युलियुसै पौलुसा लै क्रिपा कि तेऊ दैनअ आपणैं साथी भाई सेटा नाशणैं कि तेऊओ आदर सत्कार करे।
\v 4 तिधा का ज़हाज़ खोल्ही करै हाम्हैं उल्टी बागरी च़लणें बज़ह च़लै कुप्रुस टापुए आडा दी।
\v 5 और किलकिआ और पंफूलिआ नेळ समूंदरा बाती नाशी करै हाम्हैं लुसिए मूरा उतरै।
\v 6 तिधी भेटअ सुबैदारा सिकंदरिओ एक ज़हाज़ इतालिआ लै नाशदअ, और तेऊ बशैळै हाम्हैं तेथ परैंदै।
\v 7 और ज़ांऊं हाम्हैं खास्सै धैळै तैणीं सुलै-सुलै हांढदी बडी मुशकळ करै कनिदुसा सह्मनै पुजै, इहय हूअ तै कि बागरी निसी हाम्हां आजू बढणैं दैई ती, और हाम्हैं सलमोने सह्मनै का ह्ई करै क्रेते आडा दी च़लै।
\v 8 और तेते कनारै-कनारै बडी मुशकळता दी च़ली करै शुभ लंगरबारी एकी ज़ैगा दी पुजै, तिधा का ती लसया नगरी नेळ।
\p
\v 9 ज़ांऊं खास्सै धैळै बितै, और पाणिंए सफरा दी ह्आ ती कठणांई तै कि उपबासे धैळी ग्ई ती बिती, ता पौलुसै तिंयां समझ़ाऊऐ,
\v 10 कि हे सज्ज़नो, मुखा ज़ाह्णिंआं इहय कि एसा यात्रा दी आसा बडी भारी हानिं और बिपत्ती एछणैं आळी, सिधी माले हानिं निं तम्हैं समझ़ी पर ज़हाज़े और प्राणें बी आसा हानिं हणैंआळी।
\v 11 पर सुबैदारै मनी पौलुसे गल्ला का बढकर ज़हाज़े मांझी और मालकए।
\v 12 और सह बंजर ज़ैगा नांईंं ती सरदी काटणा लै ठीक बी आथी, तैहीता सोभी किय इहय बच़ार कि तिधा का ज़हाज़ खोल्ही करै ज़ै केऊ साबै ह्ई सके, फिनिक्स पुजी करै सरदी काटे। अह क्रेते बंज़र ज़ैगा आसा ती एक ज़हाज़ो आडअ ज़ेतो मोहरअ दखण-पछ़म और उत्तर पछ़मा बाखा खुल्हा त।
\s समुंदरै तुफान
\p
\v 13 ज़ांऊं दखणी हाऊआ बगदी लागी ता इहय समझ़ी करै कि म्हारअ मतलब हुअ पूरअ, तिधा का लंगर च़कअ और कनारै-कनारै नाठै क्रेतै सेटा बाती।
\v 14 पर थोळी देर बाद तिधा का एक बडी आंधी ढिश बागर उझ़ूई, ज़सा लै युरूकूलीन बोला।
\v 15 ज़ांऊं सह ज़हाजा दी लागी, ता ज़हाज़ निं हाऊआ बागरी सह्मनै खह्ळुई सकअ, और हाम्हैं दैनअ तेऊ आपणैं साबै बगणैं, और इहय ई करै रहै बगदै लागी।
\v 16 तैबै कौदा नांओंए एकी होछ़ै ज़िहै टापूए आडा दी बगदी-बगदी बडी मुशकळ जाऐ की हाम्हैं आपणीं डोंगी बशा दी।
\v 17 मल्लाहै सह च़की करै कई तरिकै करी करै ज़हाज़ा हेठै बाह्नी, और सुरतिसे च़ोर रेता दी टेकणें डरे पाल और समान उतारी करै च़लै बगदै ई।
\v 18 ज़ांऊं हाम्हैं आंधी तुफाना दी बडै भारी झ़लारै और धाकै खाऐ ता दुजै धैळै लागै तिंयां आपणैं ज़हाज़े समाना पाणीं जैंदरी शोटदै,
\v 19 और चिऊथै धैळै मुकै तिंयां आपणैं हाथै ज़हाज़ो साज़-समान शोटी।
\v 20 और कई धैळै तैणीं नां ता सुरज़ धेछुअ और नां ता तारै धेछुऐ, और बडी भारी ढिशबागर ती च़लदी लागी दी, और आखर हुई म्हारी बच़णें आशा बी खतम।
\p
\v 21 ज़ांऊं तिंयां खास्सै धैळै भुक्खै रही मुकै, ता पौलुसै तिन्नां बिच़ै खळअ ह्ई करै बोलअ, हे लोगो, हूअ ता लोळी ती इहय कि तम्हैं मेरी गल्ला शुंणदै और क्रेतै का नां ज़हाज खोलदै और नां अह बिपत्ती और हानिं हंदी।
\v 22 पर ऐबै समझ़ाऊआ हूँ तम्हां कि ढेठ डाहा, किल्हैकि तम्हां मांझ़ै निं कोहिए प्राणें हानिं हणीं पर ज़हाज नि बच़ी सकदअ।
\v 23 किल्हैकि परमेश्वर, ज़सरअ हूँ आसा, और ज़सरी हूँ सेऊआ करा, तेऊए स्बर्गदूतै हिज़ राची मूँह सेटा एछी करै बोलअ कि
\v 24 “हे पौलुस, डरै निं आथी; ताह लागा कैसरे सह्मनै खळणअ ज़रूरी, और भाळ, परमेश्वरै दैनैं सोभ ताल्है ज़ुंण ताह संघै यात्रा करदै आसा लागै दै।
\v 25 तैहीता हे सज्ज़नो, ढेठ डाहा; किल्हैकि हूँ करा परमेश्वरा दी भरोसअ, कि ज़िहअ मुखा खोज़अ द आसा, तिहअ ई हणअ।
\v 26 पर हाम्हां लागणअ कसा टापू दी नाशी रहणअ।
\s ज़हाज़ो चुटणअ
\p
\v 27 ज़ांऊं च़ौदुई राच हुई, हाम्हैं लागै अद्रिआ समूंदरै ठणाखदै, ता आधी राची मल्लाहै अटकल लाई करै समझ़अ कि हाम्हैं पुजै कसा देशा नेळ।
\v 28 और थालैओ पतअ करी करै तिन्नैं कोई बिह पुरसअ डुघअ पाणीं भाळअ और थोळअ आजू नाशी करै तिन्नैं भी तिन्नैं थाह लोळी ता कोई पंदरा पुरसअ नापअ।
\v 29 तैबै तिन्नैं पथरीली ज़ैगा पळणेंए डरै तिन्नैं ज़हाज़े पिछ़लै च़ार लंगर पाऐ, और तेखअ रहै राची भैंणें आशा दी।
\v 30 पर ज़ांऊं मल्लाहै ज़हाज़ा का भागणअ च़ाहा तै, और तिंयां आजू का लंगर पाणें बहानै दी समूंदरै डोंगी थुआळी।
\v 31 तैबै पौलुसै सुबैदार और सपाही का बोलअ कि ज़ै ईंयां ज़हाज़ा दी नांईंं रहै ता तम्हैं निं कोहै बच़ी सकदै।
\v 32 तैबै सपाही राशै काटी करै डोंगी शोटी दूर।
\p
\v 33 ज़ांऊं राच भैणैंआळी ती, ता पौलुसे इहय बोली करै, सोभै रोटी खाणा लै समझ़ाऊऐ कि आझ़़ हूऐ च़ौदा धैळै, तम्हैं रहै आस लाई भुखै, और किछ़ै रोटी निं खाई।
\v 34 तैहीता हूँ समझ़ाऊआ तम्हां का इहय कि धख-धख खा, ज़ेता करै तम्हैं बच़ी सका, हैळअ निं करा, तम्हां मांझ़ै निं कसरै मुंडो बाळ बी बांकअ हणअ।
\v 35 और इहय बोली करै पौलुसै रोटी चोळी करै परमेश्वरो धन्यबाद किय और चोळी करै दैनी सोभी लै खाणा लै।
\v 36 तैबै तिंयां सोभ लागै हैऊइ बतैऊई खांदै।
\v 37 हाम्हैं सोभै तै ज़हाज़ा दी दूई शौ छतर आदमीं।
\v 38 ज़ांऊं तिंयां सोभै ज़ह्णैं रोटी खाई मुकै ता तिंयां लागै गिंहूँए बोरी समुंदरै फैंकी करै ज़हाज़ा हळकै करदै।
\p
\v 39 ज़ांऊं ठीक राच प्रैशुई ता सह देश निं तिन्नैं बछ़ैणअ, पर एक खाह्ळी धेछुई; तेतो त चौरस कनारअ, और इहय बच़ार किय कि ज़ै ह्ई सके ता इधी टकैळणअ हाम्हां ज़हाज़।
\v 40 तैबै तिन्नैं लंगर खोल्ही करै समुंदरै छ़ाडै और पतबारा खोल्ही करै बागरी सह्मनै आघलअ पाल च़ढाऊई करै लागै कनारै बाखा लै हांढदै।
\v 41 पर तिन्नैं टकैळअ ज़हाज़ दूई समुंदरे कठा हणेंए जैगा दी; और गळही लै लागी ठेस और सह शाची तिधी और आजू-पिछ़ू निसी सिकी, पर पिछ़ली छ़ालीए ज़ोरा करै लागी चुटदी।
\v 42 तैबै सपाही किय इहय बच़ार कि बंधुऐ कैदी पाणैं मारी, इहय निं ह्आ कि कोई तैरी करै निखळी भागे।
\v 43 पर सुबैदारै पौलुसा बच़ाऊणें इछा दी इहय करना लै किय नांईंं, और इहय बोलअ कि ज़ुंण तैरी सका, सह निखळा पैहलै छाह्ळ दैई करै कनारै
\v 44 और बाकी कोई निखळा पाटरै दी, और कोई ज़हाज़े च़िज़ाबस्तिए सहारै, इहय करै सोभ पुजै शुकी भूमीं दी सही सलामत बच़ी।
\c 28
\s माल्टा दूवीपा दी पौलुस
\p
\v 1 ज़ांऊं हाम्हैं सोभै बच़ै, ता तैबै लागअ हाम्हां का थोघ कि एऊ टापू लै बोला मिलिते टापू।
\v 2 और तिन्नैं ज़ंगली लोगै की हाम्हां लै नोखी किरपा; किल्हैकि सरदीओ भिनअ त बरशदअ लागअ द और ठांडै शेळै दी तिन्नैं हाम्हां सोभी लै आग ज़ाळी और हाम्हैं डाहै आप्पू सेटा।
\v 3 ज़ांऊं पौलुसै झ़ुको बरिंडअ झाळी करै आगिए घैनै दी पाअ, ता एक सांप आगीए गरमीं करै निखळअ और सह पळेठुअ पौलुसे हाथै।
\v 4 ज़ांऊं तिन्नैं ज़ंगली सांप तेऊए हाथै लटकअ द भाळअ, ता तिंयांं आप्पू बिच़ै लागै गल्ला करदै लागै और बोलअ कि अह आसा सच्च़ी हत्यारअ, अह समुंदरा का ता बच़अ पर तैबी बी परमेश्वरे न्याय निं एऊ बच़णैं दैनअ।
\v 5 तैबै पौलुसै सह सांप शोटअ आगी जैंदरी, और तेऊ निं किछ़ै हानिं हुई।
\v 6 पर तिंयां रहै न्हैळै लागी कि अह शुआणअ-धुआणअ और एकदम बधळणअ धरनीं और तेखअ शोटणैं एऊ प्राण। पर ज़ांऊं तिंयां खास्सी घळी भाळै रहै लागी; और भाळअ कि तेऊओ निं किछ़ बी बिगळअ ता तिन्नैं किय होर बच़ार कि अह आसा कोई देबतअ।
\p
\v 7 तेसा ज़ैगा ओरी-पोरी ती पुबलिऊस नांओंएं तेऊ टापूए प्रधाने ज़िम्मीं, तेऊ हाम्हैं आपणैं घरा लै निंईं करै चिइ धैळै की बडै प्यारा दी म्हारी पाहुंणचारी।
\v 8 पुबलियसो बाब त जौरा और आव लोहूओ रोगी बिस्तरै दी पळअ द, पौलुसै तेऊए घरै नाशी करै की तेऊलै प्राथणां, और तेऊ दी हाथ लाई करै किय सह रांबळअ।
\v 9 ज़ांऊं इहय हुअ ता तेऊ टापू दी होर बमार बी आऐ सोभ और तिंयां बी कियै राम्बळै।
\v 10 और तिन्नैं सोभी की म्हारी इज्ज़त पत, और ज़ांऊं हाम्हैं तिधा का च़लदै लागै ता ज़ुंण किछ़ बी हाम्हां ज़रुरत ती, तिन्नैं डाही तिंयांं सोभै गल्ला ज़हाज़ा दी।
\s माल्टा दूवीपा का रोम देशा बाखा लै
\p
\v 11 चीइ भिनै बाद हाम्हैं सिकंदरीए एकी ज़हाज़ा दी बेठै और च़लै, सह ज़हाज़ त तेऊ टापू दी पूरी सरदी रुकअ द और तेऊओ च़िन्ह त दियुसकूरी।
\v 12 सुरकुसै हाम्हैं लंगर पाई चिइ धैळै रहै तिधी
\v 13 तिधा का आऐ हाम्हैं घुमीं करै रेगियुम और एकी धैळै बाद च़ली दकखन हाऊआ और तैबै पुजै दुजै धैळै पुतियुली।
\v 14 तिधी हाम्हैं होरी विश्वासी भाई का मिलै और तिन्नेंं बोळणैं दी रहै हाम्हैं एकी हबतै तिधी, और इहय करै तिधा का च़लै हाम्हैं रोमा लै।
\v 15 तिधा का विश्वासी भाई म्हारअ समाच़ार शुंणीं करै अप्पियुसे च़फै चिइ सरांऐ तैणीं आऐ हाम्हां मिलदै, तिन्नां भाळी किय पौलुसै परमेश्वरो धन्याबाद, और हैअ-विश्वास दैनअ।
\p
\v 16 ज़ांऊं हाम्हैं रोम पुजै, ता पौलुसा लै भेटी तेऊ सपाही संघै ज़ुदै ज़िहै एकी रहणें आज्ञा ज़ुंण तेऊए रखबाली करा त।
\s रोम देशै पौलुस
\p
\v 17 चिइ धैळै बाद तेऊ यहूदिए बडै लोग शादै और ज़ांऊं तिंयां कठा हुऐ ता तिन्नां का बोलअ, हे भाईयो, मंऐं निं आपणैं लोगा और आपणैं बाब दादे बभारे खलाफ किछ़ै किय, तैबी बी बंधूअ कैदी ह्ई करै सभाळअ हूँ येरूशलेमा का रोमिंए हाथै।
\v 18 तिन्नैं च़ाहअ हूँ मेरी ज़ाच-पड़ताळ करी करै छ़ाडणअ बी , किल्हैकि मूल्है निं मौता दैणैं जोगी किछ़ै दोष थिय।
\v 19 पर ज़ांऊं यहूदी एते बिरोधा दी बोलदै लागै ता तै पळी मूँह कैसरे दुहाई दैणीं, एते तैणीं निं कि मूँह शाचअ आपणैं लोगा लै दोष लाणअ त।
\v 20 तैहीता मंऐं तम्हैं शादै दै आसा कि तम्हां का मिलूं और गल्ला बाता करूं; किल्हैकि इस्त्राएले आशा लै आसा हूँ इन्नां शांघळी लोहै दी बाह्नअ द।
\v 21 तिन्नैं पौलुसा लै बोलअ, नां हाम्हां तेरै बारै यहूदी का च़िठी पतरी भेटी, नां होरी भाई मांझ़ै तेरै बारै किज़ै खोज़अ और नां बूरअ बोलअ।
\v 22 सह च़ाहा हाम्हैं ताखा शुंळणअ, किल्हैकि हाम्हां का आसा थोघ कि हर जैगा बोला एऊ मते बारै लोग बिरोधा दी गल्ला।
\p
\v 23 तैबै तिन्नैं तेऊलै एक धैळी काढी और बडै भारी लोग हुऐ तेऊ सेटा कठा। और पौलुस परमेश्वरे राज़े ग्वाही दैंदी, और मूसा और भबिश्याबगते कताबा का प्रभू यीशूए बारै समझ़ाऊंदी दोती का उडै तैणीं रह खोज़दअ लागी।
\v 24 तैबै कई तिंयां गल्ला मनी, और कई निं मनी।
\v 25 तैबै तिंयां आप्पू बिच़ै एक मत्त निं ह्ई सकै, ता पौलुसे एसा गले बोळणैं दी तिधा का नाठै कि पबित्रात्मां आसा याशायाह भबिश्याबगते कताबा दी थारै बाब दादै का ठीक ई बोलअ द कि, डेऊ इन्नां लोगा लै बोल कि
\p
\v 26 तम्हैं शुंणदै ता रहणै, पर नांईंं समझ़णै, भाळै ता रहणैं, पर नांईं भुझ़ी सकदै।
\p
\v 27 किल्हैकि इन्नां लोगो मन आसा मोटअ; और इने कान आसा गरकै हुऐ दै, और इनै आसा आपणीं आच्छी बंद डाही दी करी। इहय निं ह्आ कि तिंयां आपणीं आच्छी का भाळे, और काना का शुणें, और मना का समझ़े, और मूँह बाखा फिरे और हूँ तिन्नां च़ांगै करूं!
\v 28 तै तम्हैं समझ़ा, कि परमेश्वरे एऊ उद्धारे कथैया भेज़ी होरी ज़ाती सेटा लै और तिन्नां शुंळणी बी।
\v 29 ज़ांऊं पौलुसै इहय बोलअ ता यहूदी लागै आप्पू बिच़ै बिबादा करदै और तिधा का नाठै।
\p
\v 30 और पौलुस पूरै दूई साला तैंणीं रहअ आपणैं कराऊऐ दैई करै घरा दी
\v 31 और ज़ुंण तेऊ सेटा एछा तै, सह रहअ तिन्नां संघै मिलदअ लागी और बिणा रोक-टोक और नडर ह्ई करै परमेश्वरे राज़ो रहअ प्रच़ार करदअ लागी और प्रभू यीशू मसीहे गल्ला सखाऊंदअ लागी।
