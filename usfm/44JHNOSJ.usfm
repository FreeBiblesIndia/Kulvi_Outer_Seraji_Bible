\id JHN Kulvi Outer Seraji Bible
\ide UTF-8
\rem Copyright Information: Creative Commons Attribution-ShareAlike 4.0 License
\h यूहन्ना
\toc1 यूहन्ना लिखअ द सुसमाच़ार
\toc2 यूहन्ना
\mt1 JOHN
\mt1 यूहन्ना
\is भूमिका
\ip यूहन्ना लिखै दै सुसमाच़ारा दी आसा यीशू परमेश्वरे अनंत शब्दे रूपै पेश किय द, ज़ूणीं ”देहधारी ह्ई करै हाम्हां बिच़ै डेरअ पाअ।” एसा कताबा दी आसा अह कथन सपष्ट कि अह सुसमाच़ार आसा एते तैणीं लिखअ द कि एता पहळणैं आळै इहय विश्वास करे कि यीशूई आसा प्रतिज्ञा किय द उध्दारकर्ता और परमेश्वरो पुत्र, और तिन्नां यीशू दी विश्वास करनैं करै ज़ीबन भेटी सके (20:31)।
\ip भूमिका दी आसा यीशू परमेश्वरे अनंत वच़नें रूपै दर्शाऊअ द। तेता बाद आसा सुसमच़ारे पैहलै भागा दी सात आश्चर्यकर्में या च़िन्हें बारै वर्णण किय द। तेता करै हआ इहय प्रगट कि यीशू आसा प्रतिज्ञा किय द उध्दारकर्ता अर्थात परमेश्वरो पुत्र। दुजअ भाग आसा उपदेश। इन्नां दी आसा अह गल्ल समझ़ाइऊई दी कि इन्नां आश्चर्यकर्मों किज़ै अर्थ आसा। एऊ भागा दी आसा इहय बी खोज़अ द कि किहय करै किय कई लोगै यीशू दी विश्वास और तेउए च़ेलै बणैं, ज़ैकि होरी लोगै किय बिरोध और विश्वास करना लै किय नकार। 13-17 धैऊआ आसा तेसा राचीए बारै ज़सा राची यीशू ढाकअ, यीशूए आपणैं च़ेलै संघै घनिष्ट सहभागीता, क्रूसा दी मरनैं का पैहली बैळी च़ेलै त्‍यार करनैं और तिन्नां लै हौंसळै दैणैं आळै यीशूए वच़नों बाढै वर्णण। आखरी धैऊआ दी आसा यीशूए ढाकणें बारै, मकद्दमें बारै, क्रूसा दी मारनें, दाबी डाहणें, मरी करै ज़िऊंदै हणैंए और ज़िऊंदै हणैं का बाद च़ेलै दी प्रगट हणें बारै वर्णण।
\ip यूहन्ना दैआ मसीहा बाती अनंतज़िऊणें दाने बारै ज़ोर। अह आसा एक इहय दान ज़ुण मैची शुरू हआ और अह भेटा तिन्नां ज़ुण यीशू मार्ग,‍ सच्च़ाई और ज़िन्दगीए रूपै ग्रहण करा। यहून्नें खास गल्ल आसा एथ एही कि आत्मिक च़िज़ा दर्शाऊणां लै आसा तेऊ संसारे ज़िन्दगीए हर धैलै इस्तेमाल हणैंआळी आम च़िज़ा प्रतीके रूपै प्रयोग की दी, ज़िहय कि - पाणीं, रोटी, ज्योति, फुआल और तेऊए भेडा, और बेल और तेते फळ।
\iot रूप-रेखा
\io1 भूमिका 1:1-18
\io1 यूहन्ना बपतिस्मैं दैणैं आळअ और यीशूए शुरूआती च़ेलै 1:19-51
\io1 यीशूए जनसेऊआ 2:1-12:50
\io1 यरूशलेमैं आखरी बगते थोळै धैळै 13:1-19:42
\io1 प्रभूओ मरी करै ज़िऊंदै हणअ और तेऊओ धेछणअ 20:1-31
\io1 नचोळ : गलील देशै भी धेछणअ 21:1-25
\c 1
\s बाणीं किय देहधारण
\p
\v 1 सोभी का पैहलै थीय शब्द, ता सह शब्द थिय परमेश्वरा संघै, और शब्द ई थीय परमेश्वर,
\v 2 सह थीय शुरू दी परमेश्वरा संघै।
\v 3 सोभै गल्ला बणीं तेताई करै, और ज़ुंण च़िज़ा बी बणीं, तिन्नां मांझ़ै निं एक बी च़ीज़ तेता बाझ़ी बणीं।
\v 4 तेऊ दी थी ज़िन्दगी; ता सह ज़िन्दगी थिय मांह्णूं लै दिउअ।
\v 5 दिउअ च़मका न्हैरै दी; पर न्हैरै निं सह हाथै ढाकअ आथी।
\p
\v 6 एक मांह्णू आअ, सह त परमेश्वरै भेज़अ द, तेऊ नांअ त यहून्ना।
\v 7 सह आअ ग्वाही दैंदअ कि सह तेउ दिउए ग्वाही दैई सके; ताकि सोभ ज़ण्है तेऊ करै विश्वास करे।
\v 8 आप्पू निं सह दिउअ थिय; पर सह त तेउ दिउए ग्वाही दैन्दअ आअ द।
\p
\v 9 सच्च़अ दिउअ ज़ुंण सोभी माह्णूं लै प्रैशअ दैई सका; सह थिय संसारा दी एच्छणैं आळअ।
\v 10 सह थिय एऊई संसारै; और सारअ संसार आसा बणअ द तेऊ करै, पर एसा दुनिंयां निं सह बच्छ़ैणअ आथी।
\v 11 सह आअ आपणैं घरै; पर ज़ुंण तेउए आपणैं थियै, तिन्नैं निं सह मन्नअ।
\v 12 पर ज़ुंणीं बी सह मन्नअ, तिन्नां लै दैनअ तेऊ परमेश्वरे शोहरू हणेओ हक; मतलब ज़ुंण तेऊए नांउआं दी विश्वास करा।
\v 13 तिंयां नां ता खुना करै, नां ता देहीए इछा करै, नां ता माह्णूंए इछा करै, पर तिनों ज़ल्म आसा परमेश्वरे इछा करै हुअ द।
\p
\v 14 शब्दै लई मनुष्या देही और दैया, सच्च़ाई दी भह्रूई करै पाअ हाम्हां बिच़ै डेरअ, हाम्हैं लोगै भाळी तेऊए एही महिंमा, ज़ेही पिता परमेश्वरे एकलौतै शोहरूए महिंमां।
\v 15 यहून्ना बी दैनी तेऊए बारै ग्वाही और हाका लाई करै बोलअ कि, “अह आसा सहैई ज़सरै बारै मऐं बोलअ थिय कि मूंह बाद एच्छणअ एक इहय; ज़ुंण मुखा बडअ आसा और ज़ुंण मुखा बी पैहलै थिय।
\v 16 किल्हैकि तेऊए बेअन्त दैया करै भेटअ हाम्हां अनुग्रह ई अनुग्रह और भलाई ई भलाई।
\v 17 इहय करै व्यवस्था ता भेटी हाम्हां मूसा नबी बाती पर दैआ और सच्च़ाई पुजी प्रभू यीशू मसीह करै।
\v 18 परमेश्वर निं आझ़़ तैणीं कोही भाळअ, पर एकलौतअ शोहरू ज़ुंण बाप्पूए भोसळै आसा, तेऊ कीई तेऊए बारै ईंयां सारी गल्ला प्रगट।
\s यूहन्ना बपतिस्मैं दैणैं आळेए ग्वाही
\r (मत्ती 3:1-12; मरकुस1:1-8; लूका 3:1-18)
\p
\v 19 यूहन्नें ग्वाही आसा एही, ज़ांऊं यहूदी येरूशलेमा का याजक और लेबी यहून्ना सेटा लै इहय पूछ़दै छ़ाडै कि, “तूह कुंण आसा”?
\v 20 तैबै यहून्ना मनीं अह गल और एसा गल्ला लै निं नकार किय, पर तेऊ बोलअ इहय कि, “हूँ निं मसीह आथी।”
\v 21 तैबै तिन्नैं यहून्ना का पूच्छ़अ, “ज़ै तूह मसीह नाईं आथी, तै तूह आसा कुंण? तै तूह एलिया नबी आसा”? यहून्ना बोलअ, “हूँ नी आथी” तै कै तूह भबिषयाबाणी करनै आळअ आसा? ता यहून्ना दैनअ तिन्नां लै ज़बाब कि हूँ निं इन्नां मांझ़ै कोहै बी आथी।
\v 22 तैबै तिन्नैं यहून्ना का पुछ़अ कि तै तूह आसा कुंण? हाम्हां लागा तिन्नां लै ज़बाब दैणअ ज़ुंणीं हाम्हैं भेज़ै दै आसा कि तूह आपणैं बारै किज़ै बोला?
\v 23 तैबै यहून्ना बोलअ, “ज़िहअ याशायाह भबिशयाबाणीं करनैं आळै बोलअ द आसा कि, “हूँ आसा बणैं उज़ाळ ज़ैगा दी एकी हाका लाणै आळैओ बोल कि तम्हैं करा प्रभूओ रसतअ सिधअ।”
\p
\v 24 ईंयां तै फरीसिए तरफा का भेज़ै दै।
\v 25 तैबै तिन्नैं यहून्ना का सुआल पुछ़अ कि “ज़ै तूह मसीह बी नांईंं आथी, ना ता एलिया आथी, और ना ता तूह भबिशयाबाणीं करनै आळअ आथी, तै तूह बपतिसमैं (जलदीक्षा) दैंदअ किज़ू आसा लागअ द?
\v 26 यहून्ना तिन्नां लै उतर दैनअ कि “हूँ ता दैआ पाणीं करै बपतिस्मअ; पर तम्हां बिच़ै आसा एक मांह्णू खळअ ज़हा तम्हैं नांईं ज़ाणदै।
\v 27 मतलब ज़ुंण मूँह बाद एच्छणैं आळअ आसा, हूँ निं तेउए बूटे तसमैं खोलणैं जोगी बी आथी।
\v 28 ईंयां गल्ला हुई ज़रदण नदी पार बेतनियाह दी; ज़िधी यहून्ना बपतिसमअ दैआ त।
\s परमेश्वरो मिम्मूं
\p
\v 29 दुजै धैळै यहून्ना प्रभू यीशू मसीह आप्पू बाखा एच्छदअ भाळी करै बोलअ, “भाळा, अह आसा परमेश्वरो मिम्मूं, ज़ुंण एऊ संसारे सारै पाप‍ च़की निंयां।
\v 30 अह आसा सहैई ज़सरै बारै मंऐं बोलअ त कि एक मांह्णू एच्छणअ मूँह पिछ़ू, ज़ुंण मुखा बडअ आसा किल्‍हैकि सह आसा त मुखा पैहलै।
\v 31 और मूँह निं तेऊए बच्छ़ैण थी, तैहीता हूँ पाणिंए बपतिसमैं दैंदी-दैंदी आअ कि सह लोळी ईज़राईला दी प्रगट हुअ।
\v 32 और यहून्ना दैनी अह ग्वाही कि ‘मंऐ भाळी पबित्र आत्मां कबूतरे रूपै सरगा का एछदी और सह बेठी ठीक यीशू परैंदै।
\v 33 मूँह ता निं एऊए बच्‍छ़ैण आथी ती, पर ज़ुंणीं हूँ पाणिंए बपतिसमैं दैंदअ भेज़अ, तेऊ परमेश्वरै बोलअ मुखा इहय कि ज़सा परैंदै तूह आत्मां होथे और बेशदी भाळे, सहैई आसा पबित्र आत्मां करै बपतिसमैं दैणैं आळअ।
\v 34 आझ़ भाळअ मंऐं आपणीं आछी, और आझ़़ आसा हूँ एसा गल्लो गुआह कि अहैई आसा परमेश्वरो पुत्र॥
\s यीशूए पैहलै च़ेलै
\p
\v 35 दुजै धैळै बी तै यहून्ना और तएऊऐ च़ेलै मांझ़ै दूई ज़ह्‍णैं खह्ळुऐ दै।
\v 36 और यहून्ना यिशू नाशदअ भाळी करॅ बोलअ, “भाळा, “अह आसा परमेश्वरो मिम्मूं”।
\v 37 एसा गल्ला शूणीं लागै तिंयां यहून्नें दूई च़ेलै यीशू पिछ़ू हांढदै।
\v 38 यीशू मसीह तिंयां आप्पू पिछ़ू एच्छदै भाळी करै तिन्नां का पुछ़अ, “तम्हैं कसा लोळा?” तैबै तिन्नैं प्रभू लै बोलअ, “हे गुरु, तूह किधी रहा?” प्रभू बोलअ, “च़ाला हांढदै लागा, तम्हां का जाणअ आप्पै धेछुई”।
\v 39 तैबै भाळी तिन्नैं प्रभूए रहणें ज़ैगा, और तेसा धैळी रहै तिंयां तेऊई संघा; ईंयां गल्ला हुई दपहरा का पैहलै।
\p
\v 40 तिन्नां दुई मांझ़ै ज़ुंण यहून्ने गल्ला शुणीं करै प्रभू यीशू पिछ़ू आऐ, एक त शिमोन पतरसो भाई आन्दरिआस।
\v 41 तेऊ बोलअ आपणैं सकै भाई सेटा लै नाशी करै कि हाम्हां गअ खरिष्ट भेटी (मतलब मसीह भेटअ)।
\v 42 तेऊ आणअ सह भाऊ यीशू मसीह सेटा लै निंयं; तेऊ हेरी करै प्रभू यीशू मसीह बोलअ कि तूह आसा यहून्नों शोहरू शमोंन, ताल्है बोळणअ कैफा (पतरस)।
\s फिलिप्पुस और नतनएल शादणैं
\p
\v 43 फिलिप्पुस त आन्दरिआस और पतरसे नगर बैतसैदो रहणैं आळअ।
\v 44 फिलिप्पुस त आन्दरिआस और पतरसे नगर बैतसैदो रहणैं आळअ।
\v 45 फिलिप्पुसै नतनेला सेटा नाशी करै बोलअ कि ज़सरै बारै मूसा नबी व्यवस्था दी बोलअ, और भबिशयाबाणीं करनैं आळै भबिशष्याबाणीं आसा की दी, सह गअ हाम्हां भेटी, सह आसा यसुफो शोहरू यीशू नासरी।
\v 46 नतनेलै तेऊ लै बोलअ, “नासरता का कै कोई राम्बल़ी च़ीज़ बी निखळी सका?” फिलिप्पुसै बोलअ, “च़ाल आप्पै भाळ।"
\v 47 प्रभू यीशू मसीह नतनेल आप्पू बाखा लै एच्छदअ भाळी बोलअ, “भाळा, अह आसा सच्च़अ ईजराईली; एऊ दी निं कोई बी कपट आथी।
\v 48 नतनेलै प्रभू यीशू लै बोलअ, “तंऐ किहअ करै बछ़ैणअ हूँ?” प्रभू यीशू तेऊ लै उत्तर दैनअ, “फिलिप्पुसै शादअ तूह बादा का, तेता का पैहलै हेरअ त मंऐ तूह अंजीरे बूटा गोधै भाळी।
\v 49 तैबै नतनेलै बोलअ, “हे गुरू, तूहैई आसा परमेश्वरो पुत्र और तूह ई आसा ईज़राईलो माहा राज़अ।
\v 50 प्रभू यीशू तेऊ लै बोलअ, “मंऐ बोलअ कि तूह भाळअ मंऐ अंज़ीरे बूटा गोधै, तै किय तंऐ विश्वास? अह नि किछ़ बी आथी, ताह भाळणै एता का बड़ै-बड़ै काम।"
\v 51 तेखअ तेऊ बोलअ, “हूँ आसा लागअ द तम्हां का सच्च़ी-सच्च़ी बोलदअ कि तम्हां भाळणअ सबरग खुलअ द और परमेश्वरो सबर्गदूत हेरनअ तम्हां माह्णूंए शोहरू परैंदै उतरदअ और उझै नाशदअ।"
\c 2
\s गलीले काना गराऊंऐं पैहलअ च़मत्कार
\p
\v 1 तेखअ चिउथै धैळै थिय गलीले काना गराऊँऐ कसरअ बैह, प्रभू यीशूए आम्मां बी थी तिधी बैहा लै नाठी दी;
\v 2 ता प्रभू यीशू मसीह और तेऊए‍ च़ेलै लै बी थिय बैहा लै छ़ांदअ।
\v 3 ज़ांऊं बरातू लै दाखरसे कामीं पळी, ता प्रभू यीशूए आम्मां बोलअ, “घरा आळै का निं दाखरस रहअ।"
\v 4 प्रभू यीशू बोलअ तेसा लै इहय, “हे स्त्री मूँह ताह संघै किज़ै काम आसा? मैची नि मेरअ बगत आई।"
\v 5 तैबै प्रभू यीशूए आम्मां नोकर च़ाकरा लै बोलअ कि ज़िहअ-ज़िहअ अह तम्हां लै करना लै बोले, तिहअ-तिहअ करै।
\v 6 तिधी थियै यहूदीए हाथा-पैरा धोणेंए रबाज़े साबै पाथरे छ: घळे डाहै दै, ज़ेथ भितरी दुई-दुई, चअन-चअन मंअण एच्छा त।
\v 7 यीशू तिन्नां लै बोलअ, “इन्नांं घळै दी भरा पाणीं।" तिन्नैं भरै तिंयां घळै टिरा बहूंदै।
\v 8 तैबै यीशू बोलअ, "ऐबै निंयां एता का काढी करै शैहण गरांईं सेटा।" और तिन्नैं बी किय तिहअ ई।
\v 9 ज़ांऊं शैहण गरांई सह पाणी च़ाखअ, सह थिय दाखरस गअ द बणीं, पर तेउका निं पतअ थिय कि अह किधा का आणअ, पर तिन्नां नोकर च़ाकरा का थिय थोघ ज़ुंणीं सह पाणीं काढअ त। तैबै शैहण गरांई लाळअ शादअ और तेऊलै बोलअ,
\v 10 “हरेक आदमीं दैआ पैहलै बधिया दाखरस, और ज़ांऊं लोग झुटी करै रज़ा, तांऊ दैआ सह फिकअ ज़िहअ; पर तंऐ डाहअ दा सोभी का बधिया दाखरस मैची तैणीं च़की!”
\v 11 प्रभू यीशू किय गलीले काना गराऊँऐं अह पैहलअ च़िन्ह रहैऊई करै आपणअ गुणगान प्रगट और तेउए च़ेलै बी हुअ तेउ परैंदै विश्वास।
\p
\v 12 एता बाद यीशूए आम्मां, भाई और तेउए च़ेलै नाठै कफरनहूमा लै और थोळै धैळै रहै तिंयां तिधी।
\s मांदरा का बपारी बागै काढणैं
\r (मत्ती 21:12,13; मरकुस 11:15-17; लूका 19:45, 46)
\p
\v 13 यहूदीए फसहे जाचा (फसह पर्ब) ती नेळ और प्रभू यीशू नाठअ येरूशलेमां लै।
\v 14 और तेऊ भाळअ मांदरै बल्द, भेडा-बाकरी, कबूतरा बेच़दै ढबै धेल्लै ओर्ही-पोर्ही दैन्दै बपारी बेठै दै।
\v 15 प्रभू यीशू मसीह राशीओ छ़िऊंटअ बणांअ और भेडा-बाकरी, कबूतर, बल्द दळाउऐ बागा लै, तिन्नें ढबै धेले छिंगै और तिन्नें थह्ळी पाई ढोळी।
\v 16 कबूतरा आळै लै बोलअ कि इन्नांं काढा इधा का पोर्ही, मेरै बाप्पूओ घर निं बपारीओ आडअ बणांआ।
\v 17 तैबै तेऊए च़ेलै आद फिरी कि पबित्र शास्त्रा दी आसा लिखअ द कि ‘तेरै घरे धुना शोटणअ हूँ खाई।’
\p
\v 18 एसा गल्ला भाळी यहूदी प्रभू यीशू लै बोलअ, “ तूह इहय करी करै हांम्हां का कुंण ज़िहै च़िन्हां रहैऊंदअ आसा लागअ द?
\v 19 प्रभू यीशू मसीह उत्तर दैनअ, “एऊ मांदरा पा ढोळी, मूँह करनअ अह चिऊथै धैळै खळअ।
\v 20 यहूदी बोलअ, “एऊ मांदरा बणांणा लै आसा लागै दी छयाळी साला, ताह कै अह चीयै धैळै लै करनअ खळअ?
\v 21 पर प्रभू यीशू मसीह बोलअ आपणीं देही लै मांदर, पर तिन्नैं निं अह गल‍ समझ़ी।
\v 22 तैहीता ज़ेभै प्रभू यीशू मरी करै चिउथै धैलै ज़िऊंदअ हुअ, तेभै फिरी तेउए च़ेलै बी आद कि अह गल बोली ती तेऊ, और तैबै किय तिन्नैं पबित्र शास्त्र और यीशूए गल्ला दी विश्वास।
\s यीशू हेरा मांह्णूंए मनां ज़ाणीं
\p
\v 23 ज़धू प्रभू यीशू मसीह फसह पर्बा लै येरूशलेमैं त, कई लोगै किय तिन्नां च़िन्ह च़मतकारा भाळी तेऊए नांऊआ दी विश्वास।
\v 24 पर प्रभू यीशू निं आपणै आप तिन्नें भरोसै रही, किल्हैकि तेऊका थिय तिन्नां सोभियो थोघ।
\v 25 तिन्नां का निं तेऊ कोई मतलब थिय कि माह्णूंए बारै कोई ग्वाही दैए, तेऊ का थिय आप्पै थोघ कि माह्णूंए मनै किज़ै आसा?
\c 3
\s यीशू और नीकुदेमुस
\p
\v 1 फरीसी बिच़ै थिय एक निकूदिमुस नांओ मांह्णू, और सह थिय यहूदिओ सरधार।
\v 2 सह आअ राची प्रभू यीशू सेटा और तेऊ बोलअ, “हे प्रभू, हाम्हैं ज़ाणा कि तूह आसा परमेश्वरै हांम्हां लै गूरु छ़ाडअ द, इहय करै ज़ुंण च़िन्ह च़मतकार तूह करा, ज़ै कसा संघै परमेश्वर नांईं होए तै निं सह करी सकदअ।
\v 3 प्रभू यीशू तेऊ लै उत्तर दैनअ कि “हूँ खोज़ा ताखा सच्च़ी-सच्च़ी इहय, ज़ै कोई नऊँऐ सिरै का ज़ल्म नांईंं लए, सह निं परमेश्वरो राज़ भाळी सकदअ।
\v 4 निकूदिमुसै प्रभू लै बोलअ, “मांह्णू ज़ै बुढळअ गअ हई, ता सह तेखअ नऊँअ ज़ल्म किहअ करै सका लई? तेऊ कै आपणीं मांए पेटै भी लागणअ नाशणअ?”
\v 5 प्रभू यीशू उत्तर दैनअ, “हूँ खोज़ा ताखा सच्च़ी-सच्च़ी कि ज़ै कोई मांह्णू, पाणीं और आत्मां करै ज़ल्म ना लए, सह नि परमेश्वरे राज़ा दी नाशी सकदअ।
\v 6 इहय करै कि ज़ुंण शरीरा का निखळअ (ज़ल्मअ) सह आसा शरीर, और ज़ुंण आत्मां का जल्मअ, सह आसा आत्मा।
\v 7 रहैन निं हऐ कि मंऐ किज़ै बोलअ, कि ताह लागणअ ‘नऊंऐ सिरै का ज़ल्म लणअ ज़रुरी।’
\v 8 बागरी ज़ेथ बाखा नाशणअ च़ाहा तेथ बाखा नाशा, ताखा शुणिंआ तेते सिधी छ़ेळ, पर ताखा निं पतअ कि सह किधा का एछा और सह किधा लै नाशा? ज़ुंण बी आत्मां का ज़ल्मअ सह आसा इहयई।”
\v 9 निकूदिमुसै उत्तर दैनअ, “ईंयां गल्ला किहअ करै सका हई?”
\v 10 इहय शुणीं करै प्रभू यीशू तेऊ लै बोलअ, “इजराईलिओ गुरू हई करै बी तूह इन्नांं गल्ला निं समझ़दअ?
\v 11 हूँ खोज़ा ताखा सच्च़ी-सच्च़ी कि हाम्हैं ज़ुंण ज़ाणअ द हआ तेता बोला, और ज़ुंण भाळअ द हआ तेते दैआ हाम्हैं ग्वाही, पर तम्हैं निं म्हारी ग्वाही मंदै आथी।
\v 12 ज़ेभै मंऐ तम्हां का एसा धरतीए गल्ला खोज़ी, तम्हैं नि तिन्नां परैंदै विश्वास करदै, पर ज़ै हूँ तम्हां का सबर्गे गल्ला खोज़ूं, तै तम्हां किहअ करै करनअ विश्वास?
\v 13 सबर्गै निं कोहै उखळअ, पर सहई सका उखळी ज़ुंण सबर्गा का होथअ, मतलब ज़ुंण माह्णूंओ शोहरू ज़ुंण सबर्गै आसा।
\v 14 ज़िहअ मूसा नबी जंगलै सांप उछ़टै दी च़कअ, ठीक तिहअई मांह्णूओ शोहरू बी आसा उछ़टै दी च़कणअ ज़रूरी।
\v 15 ताकि ज़ुंण बी विश्वास करे तेऊ भेटणीं कधी ना खतम हणै आळी ज़िंदगी (अनंत ज़िऊण)।
\p
\v 16 किल्हैकि परमेश्वरै किय संसारा संघै इहय प्रेंम कि आपणअ एकलौतअ शोहरू बी दैनअ, ताकि ज़ुंण बी तेऊ दी विश्वास करे, सह निं लोळी बरैबाद हुअ, पर (अनंत ज़िउण) कधी ना खतम हणैं आळी ज़िंदगी लोळी तेऊ भेटी।
\v 17 परमेश्वरै निं आपणअ शोहरू संसारा लै सज़ा दैंदअ भेज़ी, पर सह भेज़अ एते तैणीं कि संसारा तेऊ करै मोक्ष भेटे।
\v 18 ज़ुंण तेऊ परैंदै विश्वास करा, तेऊ निं सज़ा भेटणीं, पर ज़ुंण तेऊ दी विश्वास नांईं करा, तेउ दी गअ दोष इहय करै लागी कि तेऊ नि परमेश्वरे एकलौतै शोहरू दी विश्वास किय।
\v 19 सज़ा दैणेंओ कारण आसा इहय कि प्रैशअ आअ संसारा दी और मांह्णू की प्रैशै छ़ाडी न्हैरै संघै ज़ादी झ़ूरी, और तिन्नें तै काम ई बूरै।
\v 20 किल्हैकि ज़ुंण बूरअ करा, सह डाहा प्रैशै संघै दुशमणी, और ज़ुंण प्रैशै नेळ नांईंं एच्छा, इहय निं हआ कि तेऊए कामो दोष लागणअ तेऊ परैंदै।
\v 21 पर ज़ुंण सच्च़ाई दी च़ला, सह एच्छा प्रैशै नेळ, ताकि तेऊए काम प्रगट हई सके कि तिंयां आसा परमेश्वरे मरज़ी दी कियै दै।
\s यीशूए बारै यूहन्नें ग्वाही
\p
\v 22 एता बाद प्रभू यीशू और तेऊए च़ेलै आऐ यहूदिया देशै; और सह लागअ तिन्नां संघै बपतिस्मैं दैंदअ।
\v 23 यहुन्ना बपतिस्मैं दैणैं आळअ बी शालेमा नेळ एनोन नांऊऐं ज़ैगा दी दैआ त बपतिस्मअ, किल्हैकि तिधी थिय खासअ पाणीं और लोग ल्आ तै तिधी एच्छी करै बपतिस्मअ।
\v 24 तेभै तैणीं निं यहून्ना जेहलखानै दी पाई थिय।
\v 25 तिधी हुअ यहुन्ने च़ेलै शुधीकरणा पिछ़ू यहूदी लोगा संघै बाद-बिबाद।
\v 26 तिन्नैं यहून्ना सेटा एछी करै पुछ़अ, “हे गुरू, ज़ुंण आदमीं जरदण नदी पार ताह संघै थिय, ज़सरी तंऐ एही ग्वाही दैनी कि भाळा, अह दैआ बपतिस्मअ और सोभ एछा एऊ सेटा लै।"
\v 27 यहून्ना तिन्नां लै उत्तर दैनअ, “ज़ेभै तैणीं मांह्णू लै सबर्गा का नाईं दैए, ‘तेभै तैणीं निं तेऊ किछ़ै भेटी सकदअ।'
\v 28 तम्हैं ता आप्पै आसा मेरै गुआह कि हूँ नि मसीह आथी, पर हूँ आसा तेऊ आजू भेज़अ द।”
\v 29 ज़सरी लाळी आसा, सह आसा लाळअ, पर ज़ुंण तेऊ लाळेओ साथी तेऊ संघै खळअ आसा, सह शुणां तेऊए और तेऊए गल्ला शुणीं हआ खुश; ऐबै हुई मेरी बी अह खुशी पूरी।
\v 30 अह आसा ज़रूरी कि सह लोळी बढअ और हूँ लोळी घटअ॥
\p
\v 31 ज़ुंण उपरा का एछा सह आसा सोभी का उत्तम, ज़ुंण धरती का एछा, सह आसा धरतीओ; और सह बोला धरतीए गल्ला। ज़ुंण सबर्गा का एछा, सह आसा सोभी का परैंदै।
\v 32 सह दैआ तेतेई ग्वाही, ज़ुंण बी तेऊ भाळअ और शुणअ, पर कोई बी तेउए ग्वाही निं मंदअ।
\v 33 पर ज़ूणीं तेऊए ग्वाही मनीं, सह ला एसा गल्ला दी मोहर कि परमेश्वर आसा सच्च़अ।
\v 34 किल्हैकि ज़ुंण परमेश्वरै आसा भेज़अ द, सह खोज़ा परमेश्वरे गल्ला; किल्हैकि सह निं आत्मां नापी-नापीकरै दैंदअ।
\v 35 बाप्पू करा शोहरू संघै प्रेंम और तेऊ आसा सोभै गल्ला तेऊए हाथै दैनीं दी।
\v 36 ज़ुंण परमेश्वरे शोहरू दी विश्वास करे, तेऊ भेटणअ अनंत (सदाकालो) ज़िऊण; पर ज़ुंण शोहरू नाईं मंदअ, सह निं तेऊ ज़िऊणा भाळी सकदअ, पर तेऊ परैंदै रहा परमेश्वरो क्रोध।
\c 4
\s यीशू और सामरी बेटळी
\p
\v 1 ज़ाऊ प्रभू यीशू मसीह ज़ाणअ कि फरिसी शुणीं ईंयां गल्ला कि यीशू बणाआं यहून्ना का बी ज़ादै च़ेलै; और तिन्नां लै बपतिस्मअ बी दैआ,
\v 2 (यीशू मसीहे च़ेलै दैआ तै बपतिस्मअ, आप्पू निं सह बपतिस्मअ दैंदअ त)।
\v 3 तैबै प्रभू नाठअ यहूदिया छ़ाड़ी गलील देशा लै।
\v 4 तेऊ थिय सामरिया नगरी बाती नाशणअ ज़रूरी।
\v 5 इहय करै सह सुखार नांऊंए सामरीए एकी नगरी पुजअ, अह गरांअ आसा तेसा ज़ैगा ज़ुंण याकुबै आपणै शोहरू युसुफा लै दैनी थी।
\v 6 याकुबो कुंअ बी आसा त तिधी; प्रभू यीशू लाम्मैं सफरा का थकी करै पुजअ संघा तेऊ कुऐ सेटा बेठअ तिधी, ईंयां गल्ला हुई धैळीए छ़ऊए घांटै।
\p
\v 7 तेतरी आई एक सामरी बेटळी तेऊ कुऐ दी पाणीं भरदी, प्रभू यीशू तेसा लै बोलअ कि मुल्है बी पणैंऊ पाणीं।
\v 8 प्रभू यीशुए च़ेलै तै तेसा नगरी नाठै दै खाणा लै रोटी लंदै।
\v 9 सामरी बेटळी प्रभू यीशू लै बोलअ, “तूह यहूदी (ऊँची ज़ातीओ) हई करै बी मूँह सामरी (होच्छ़ी ज़ातीए) बेटळी का पाणीं किल्है मांगा? ( किल्हैकि यहूदी डाहा तै सामरी संघै बड़ी भारी छ़ूँआं-छ़ूत )।
\v 10 प्रभू यीशु तेसा लै उत्तर दैनअ, “ज़ै तूह परमेश्वरे बरदाना ज़ाणदी, और इहय बी ज़ाणदी कि अह ज़ुंण बोला कि 'मुखा पणैंऊ', तै मांगदी तूह तेऊ का, और सह पणैंऊदअ ताखा ज़िऊंणेओ पाणीं।"
\v 11 तेसा बेटळी बोलअ, “हे प्रभू ताखा पाणीं भरना लै ता किछ़ै निं आथी, और कुंअ आसा डुघअ; तै ताखा ज़िउणेंओ पाणीं किधा का आअ?”
\v 12 तूह कै म्हारै दाद बाबा याकूबा का बडअ आसा, ज़ुंणीं हाम्हां लै अह कुंअ दैनअ, संघा एऊई कुंऐ का आप्पू बी झुटअ, आपणै शोहरू का बी पणैंऊअ और आपणैं डागै-धणा का बी पणैंऊअ।
\v 13 प्रभू यीशू तेसा लै उत्तर दैनअ, “ज़ुंण एऊ पाणी झुटे, तेउ एछणीं भी चिशै,
\v 14 पर ज़ुंण तेऊ पाणीं झुटे, ज़ुंण मूँह दैणअ, तेऊ निं अनंतकाल तैणीं चिशै एछणीं। होर ता होर, ज़ुंण पाणीं मूँह तेऊ लै दैणअ, तेते निखळणीं तेऊ दी एही सोबळ, सह रहणीं अनंतकाल तैणीं बगदी लागी।”
\v 15 तेसा बेटळी प्रभू यीशू लै बोलअ, “हे प्रभू तेऊ पाणीं दै मुल्है बी, मूँह नि लोळी कधी चिशै आई, नाईं लोळी मूँह पाणी भरना लै एतरअ दूर पळअ एछणअ।
\p
\v 16 प्रभू यीशू तेसा लै बोलअ, “नाश आपणैं लाळै आण शादी।”
\v 17 तैबै तेसा बेटळी बोलअ कि “मेरअ निं लाळअ आथी।” इहय शुणीं प्रभू यीशू बोलअ कि “तंए बोलअ सच्च़ी कि तेरअ निं लाळअ आथी।
\v 18 किल्हैकि तंए हेरै पांज़ घर बसी, ज़हा संघै तूह आझ़़काल्ला रहा, सबी निं तेरअ लाळअ आथी; अह बोली तंए सच्च़ी गल।”
\v 19 बेटळी बोलअ, “हे प्रभू मुखा ज़ाणिंआ इहय कि तूह आसा भबिष्याबाणीं करनै आळअ।
\v 20 म्हारै बाब-दादै की एसा धारा दी परमेश्वरे पुज़ा- गाज़ा; और तूह बोला इहय कि परमेश्वरे भज़न करनें ज़ैगा आसा येरूशलेमै?”
\v 21 प्रभू यीशू तेसा लै बोलअ, “हे नारी, मेरी गल्लो विश्वास कर कि इहय बगत एछणअ, नां ता तम्हां एसा धारा दी परमेश्वरो भज़न करनअ, नां येरूशलेमैं।
\v 22 तम्हैं करा तेउओ भज़न ज़सा नांईं ज़ाणदै, और हाम्हैं करा तेउओ भज़न ज़सा हाम्हैं ज़ाणा; किल्हैकि मोक्ष आसा यहूदी का ई।
\v 23 आजू एछणअ इहय बगत, बल्कि आझ़़काल्ला बी आसा, सच्च़ै भगता करनअ परमेश्वरो भज़न आत्मां और सच्च़ाई करै, परमेश्वर लोळा आप्पू लै ईहैई भज़न करनै आळै।
\v 24 परमेश्वर आसा आत्मां, और ज़रूरी आसा कि तेऊए भज़न करनै आळै लोळी आत्मां और सच्च़ाई दी भज़न किय।”
\v 25 तेसा बेटळी प्रभू लै बोलअ, “हूँ ज़ाणा कि मसीह ज़ुंण माहा मरध आसा सह आसा एछणैं आळअ, ज़ेभै सह एछणअ, तेभै खोज़णीं तेऊ हाम्हां का सोभै गल्ला।”
\v 26 प्रभू यीशू तेसा लै बोलअ, “हूँ ज़ुंण ताह संघै गल्ला करदअ आसा लागअ द हूँ आसा सहैई।”
\s च़ेले बापसी
\p
\v 27 तेतरी गऐ प्रभूए च़ेलै बी पुजी, तिंयां हुऐ रहैन कि सह आसा लागअ द तेसा बेटळी संघै गल्ला करदअ, पर तिन्नैं निं इहय पुछ़अ कि तूह किज़ै च़ाहा और एसा संघै किल्है आसा लागअ द गल्ला करदअ।
\v 28 तेसा बेटळी आपणअ घळअ छ़ाडअ तिधी और आप्पू नाठी सोभी लोगा का खोज़दी नगरी लै,
\v 29 एछा, एकी मांह्णू भाळा, ज़ुंणीं सोभ गल्ला खोज़ी ज़ुंण मंए आपणीं ज़िंदगी दी की, हेरा, अह मसीह किन्नी आसा?
\v 30 ईह्अ शुणीं आऐ नगरी का बड़ै भारी लोग प्रभू सेटा लै।
\v 31 तेतरी प्रभूए च़ेलै बोलअ, “हे प्रभू, रोटी लअ खाई।”
\v 32 पर प्रभू तिन्नां लै बोलअ, “मुखा आसा खाणा लै एही रोटी ज़सा तम्हां का थोघ निं आथी।”
\v 33 च़ेलै लागै आप्पू बिच़ै गल्ला करदै कि, “एऊ लै रोटी कै कुंणीं आणी हेरी?”
\v 34 प्रभू तिन्नां लै बोलअ, “मेरी रोटी आसा ईंयां कि आपणै भेज़णे आळेए साबै च़लूं, और तेऊओ काम पूरअ करूं।”
\v 35 “तम्हैं कै ज़ाणदै निं आथी कि फसल कटाई लै आसा मैची च़ार भिनैं बाकी?
\v 36 लऊँणै आळै भेटा मज़दूरी, और अनंत ज़िऊँणा लै डाहा फळ कठा करी; ताकि बऊणैं और काटणैं आळै दुही लै नंद होए।”
\v 37 “एता लै आसा अह कहाबत कि बऊणै आळअ आसा होर और काटणै आळअ आसा होर।”
\v 38 “मंऐ भेज़ै तम्हैं तेऊ खेचा लंऊँदै ज़ेथ थारी कोई मेन्थ निं आथी लागी दी, सह आसा होरी की दी और तम्हैं आसा हुऐ दै तेसा मेन्था का फसले हेसैदार।”
\s सामरी ज़ातीए लोगो विश्वास करनअ
\p
\v 39 नगरीए कई सामरी लोगै किय तेसा बेटळी खोज़ी दी गल्ला परैंदै विश्वास, ज़ुंणीं अह ग्वाही दैनीं ती कि एऊ खोज़ी तिंयां सोभ गल्ला ज़ुंण मंऐ आपंणी ज़िंदगी की दी आसा।
\v 40 तिन्नैं सामरी प्रभू यीशू मसीह सेटा एछी करै अरज़ की कि हाम्हां सेटा दै रहणैं; प्रभू यीशू रहअ तेखअ दुई धैळै तैणीं तिधी।
\v 41 प्रभूए बच़ना शुणीं किय होरी बी कई लोगै विश्वास।
\v 42 तेसा बेटळी लै तिन्नैं बोलअ, “हाम्हैं नी सीधअ तेरै बोळणैं करै विश्वास किय, पर हाम्हैं हेरअ आप्पै शुणीं और आप्पै भाळी कि अहैई आसा सच्च़ी एसा दुनिंयां बच़ाउणैं आळअ।
\p
\v 43 दुई धैळै बाद नाठअ सह तिधा का गलील देशा लै।
\v 44 किल्हैकि प्रभू यीशू त आप्पै बोलअ द कि एक भबिशयाबगते निं आपणैं घरै ईज़त हन्दी।
\v 45 ज़ांऊं प्रभू गलील पुजअ, ता गलीली आऐ बड़ी खुशी-खुशी मिलदै; किल्हैकि ज़ेतरै काम तेऊ येरूशलेमे जाचा दी किऐ तै, तिंयां काम भाळै तै तिन्नैं बी, किल्हैकि तिंयां बी तै येरूशलेम जाचा लै आऐ दै।
\s राज़ कर्मच़ारीओ शोहरू ठीक करनअ
\p
\v 46 प्रभू आअ भी तेखअ गलीले काना लै ज़िधी तेऊ पणींओ दाखरस बणांअ त तिधी आअ एक राज़ेओ अफसर, तेऊओ शोहरू त कफरनूंमै गराऊंए बमार हुअ द।
\v 47 सबी इन्नांं गल्ला शुंणी कि प्रभू आसा आअ द यहूदिया का गलीला लै, तेउ शाददअ आअ कि मूँह संघै च़ाल और मेरै शोहरू कर बमारी का ठीक; किल्हैकि तेउओ शोहरू त मरनेए तैरी दी।
\v 48 प्रभू तेऊ लै बोलअ, “ज़ेभै तैणीं तम्हैं च़िन्ह और बड़ै-बड़ै च़मतकार नांईं भाळे, तभै तैणीं निं तम्हां कधि विश्वास करनअ।”
\v 49 राज़े अफसरै बोलअ, “हे प्रभू, मेरै शोहरू मरनै का पैहलै च़ाल तूह मूँह संघै।”
\v 50 प्रभू बोलअ, “नाश, तेरअ शोहरू आसा ज़िऊंदअ।” सह प्रभूए गल्ला दी विश्वास करी करै नाठअ घरा लै।
\v 51 सह आधी बाता पुजअ ई थिय कि तेऊए नोकर पुजै तेउ सेटा और तिन्नैं अह खबर पजैळी कि तेरअ शोहरू आसा ज़िऊंदअ।
\v 52 तेऊ तिन्नां का पुछ़अ कि कसा घळी हुअ सह रांबळअ? तिन्नैं बोलअ कि हिज़ सातुऐ घांटै उतरअ तेउओ ज़अर।
\v 53 तैबै तेऊ हेरअ समझ़ी कि अह हुअ तेसाई घळी, ज़ेसा घळी प्रभू तेऊ लै बोलअ कि तेरअ शोहरू आसा ज़िऊंदअ, और तेऊए सारै घरानै किय प्रभू दी विश्वास।
\v 54 अह थिय प्रभू यीशुओ दुजअ‍ च़मतकार ज़ुंण तेऊ यहूदिया का एछी करै गलील पुजी किय।
\c 5
\s ठत्ती सासा ओर्हीओ रोगी ठीक करनअ
\p
\v 1 इन्नांं गल्ला बाद हुअ यहूदीओ एक पर्ब और प्रभू यीशू नाठअ यरूश्लेमा लै।
\v 2 येरुश्लेमैं आसा भेड़ परऊल़ी सेटा एक कुंड (सअर), तेता लै बोला इबरानिं बोली दी 'बेतसैदा' तेते आसा पांज़ कोफरी बणीं दी।
\v 3 एता फेर रहा तै कई आंधै, लैंगलै, शुकै दै आंगा आळै (पाणीं खदमांऊदै न्हैळै) लाम्मैंं पळी।
\v 4 तिधी होथा त साईती दी परमेश्वरो स्बर्गदूत सरा भितरी पाणीं खदमांऊदअ; ज़ेबै पाणीं खदमांईआ, तेभै ज़ुंण सोभी का पैहलै पाणीं दी पेशे, सह हआ त बमारी का ठीक; च़ाऐ सह कोई बी बमारी होए।
\v 5 तिधी थिय एक मांह्णू ज़ुंण ठती साला ओर्ही त तिधी बमार पळअ द।
\v 6 प्रभू भाळअ सह तिधी और तेऊ का गअ थोघ लागी कि अह आसा खासी साला ओर्ही एसा जुनी दी पळअ द, तेऊका पुछ़अ, “ कै तूह ठीक हणअ च़ाहा?”
\v 7 तैबै तेऊ बमारै बोलअ, “हे प्रभू, मूखा निं कोहै आदमीं आथी, ज़ुंण मूँह च़की करै पाणीं दी पाई सका, ज़ेभै पाणीं खदमांईआ, ज़ेभै तैणीं घिसरदी-घिसरदी हूँ पुजा, तेता का पैहलै जा कुंण होर सरै पेशी और हूँ हआ भाळअ?
\v 8 प्रभू तेऊ लै बोलअ, “उझ़ू, और आपणैं इन्नांं खिंथळै गोदळै च़की लाग हांढदअ।"
\v 9 सह आदमीं उझ़ुअ नढैउऐ खळअ और सह लागअ हांढदअ फिरदअ।
\p
\v 10 सह थी सबते धैळी (एसा धैळी निं यहूदी परमेश्वरे आराधणा का सुआई होर किछ़ काम करदै तै)। तैहीता यहूदी, ज़ुंण बमारी का ठीक हुअ त, तेऊ लै बोलअ कि आझ़़ आसा सबते धैळी और तेरै ईंयां खिंथळै गोदळै च़कणैं नी ठीक आथी।
\v 11 तेऊ तिन्नां लै उतर दैनअ, “ज़ुंणी हूँ ठीक किय, तेऊ बोलअ मुल्है इहय कि आपणैं खिंथळै-गोदळै च़क और हांढदअ लाग।"
\v 12 तिन्नैं तेऊ का पुछ़अ, “सह कुंण आसा ज़ुंणीं ताल्है इहय बोलअ कि खिंथळै-गोदळै च़की लाग हांढदअ?”
\v 13 पर ज़ुंण सह बमारी का ठीक हुअ त, तेऊ का निं थोघै थिय कि सह कुंण आसा, तिधी थियै खास्सै लोग और प्रभू गअ त तिधा का नाशी।
\v 14 एता बाद भेटअ प्रभू यीशू सह मांदरै, तैबै प्रभू तेऊ लै बोलअ, “भाळ तूह आसा गअ द एबै बमारी का ठीक हई, हेरे, एबै नी भीई पाप करी, इहय निं हआ कि ताह परैंदै पळा होर बी बडी बमारी।”
\v 15 तैबै तेऊ तिधा का नाशी करै सोभी यहूदी का खोज़अ कि ज़ुंणीं हूँ बमारी का ठीक किय, सह आसा यीशू मसीह।
\v 16 एते बज़हा लागै यहूदी यीशू तंग करदै, किल्हैकि सह करा त इन्नांं ईहै कामां सबते धैळी।
\v 17 एसा गल्ला परैंदै प्रभू यीशू तिन्नां लै बोलअ, “ मेरअ बाब करा मैची तैणीं काम और हूँबी करा।”
\v 18 इहय करै यहूदी प्रभू यीशू मारने सकीमा करदै कि सह एकी बाखा ता सबते धैळीओ बधान चोळा, और दुजी बाखा बोला इहय कि परमेश्वर आसा एऊओ बाब, और आपणै आप समझ़ा परमेश्वरा बराबर।
\s शोहरूओ अधिकार
\p
\v 19 एसा गल्ला शुंणी प्रभू यीशू तिन्नां लै बोलअ, “हूँ खोज़ा तम्हां का सच्च़ी, कि शोहरू निं आपणै आप कि्छ़ै करी सकदअ, पर सह भाळा आपणैं बाप्पू करदै, ज़ुंण-ज़ुंण काम तेउओ बाब करा, शोहरू बी करा तिन्नां तेसाई रिती।”
\v 20 “किल्हैकि बाब डाहा आपणै शोहरू संघै झ़ूरी और ज़ुंण काम सह आप्पू करा, तिन्नां रहैउआ सह शोहरू का बी; और तेउ रहैऊणै इन्नांं का बी बड़ै काम ताकि तम्हां अचंभअ होए।”
\v 21 “ज़िहअ बाब मूंऐ दै च़का और ज़िऊंदै करा, तिहअई‍ शोहरू बी ज़सा च़ाहा, तिन्नां करा ज़िऊंदै।”
\v 22 “बाब निं कोहीओ भलअ बुरअ भाळदअ, पर सोभीए भलै बुरै भाळणेंओ काम आसा हेरअ द शोहरू का सबाळी।
\v 23 एते तैणीं कि ज़िहअ सोभ लोग बाप्पूओ आदर मान करा, तिहअई‍ शोहरूओ बी करे, ज़ुंण शोहरुओ आदरमान नांईं करदअ, सह निं बाबो बी ज़ुंणी सह भेज़अ द आसा, तेउओ आदरमान करदअ।”
\v 24 “हूँ बोला तम्हां लै सच्च़ी-सच्च़ी कि ज़ुंण मेरअ बच़न शुणीं करै मेरै भेज़णैं आळै दी विश्वास करा, अनंत ज़िऊण आसा तेऊओ, और तेऊ लै निं सज़ा हणीं, पर सह मुकअ मौता पार करी करै ज़िऊणा लै नाशी।”
\p
\v 25 “हूँ खोज़ा तम्हां का सच्च़ी-सच्च़ी कि इहय बगत आसा एभै, और इहय ही हणअ कि मुंए दै शुळणअ परमेश्वरो शबद, और‍ शुणीं करै हणै तिंयां ज़िऊंदै।”
\v 26 “ज़ेऊ सबै बाप्पू आप्पू दी ज़िन्दगी डाहा, तेऊई साबै आसा तेऊ आपणै शोहरू लै बी आप्पू दी ज़िन्दगी डाहणेओ हक (अधीकार) दैनअ द।
\v 27 ईधी तैणी कि तेऊ लै आसा न्याय करनेओ (भलै बूरै भाळणैओ) बी अधिकार दैनअ द।”
\v 28 “एसा गल्ला शुणीं तम्हैं रहैन नि हआ, मैची एछणअ इहय बगत बी, ज़ेतरै घोरी दाबै दै आसा, तेउओ शबद शुणीं करै निखळणै बागा लै।
\v 29 ज़ुंणीं भलाई की दी होए, तिंयां ज़िंदगी ज़िऊणें तैणी जिंऊंदै, और ज़ुंणीं बुराई होए की दी, तिंयां हणै नरके सज़ा खाणैंए तैणीं ज़िऊंदै।”
\s यीशूए बारै ग्वाही
\p
\v 30 “हूँ नि आपणै आप किछ़ करी सकदअ, हूँ ज़िहअ शुणा तिहअई न्याय करा, मेरअ न्याय आसा सच्च़अ तै कि हूँ नि आपणी ईछा च़ाहंदअ पर आपणै भेज़णै आळेए ईछा च़ाहा।”
\v 31 “ज़ै हूँ आपणी ग्वाही आप्पै दैऊं, ता मेरी ग्वाही निं सच्च़ी हणीं,
\v 32 एक होर आसा ज़ुंण मेरी ग्वाही दैआ, सह आसा सच्च़ी।”
\v 33 “तम्हैं बझ़ैळअ यहून्ना पुछ़णै और तेऊ दैनी सच्च़ाईए ग्वाही।”
\v 34 “पर हूँ नि आपणै बारै माह्णुए ग्वाही च़ांहदअ; तैबी खोज़ी मंऐ ईंयां गल्ला एते तैणी कि तम्हां लोळी मोक्ष भेटअ।”
\v 35 “सह ज़ुंण ज़ळदअ और च़मकदअ दिऊअ थिय; तम्हां लागअ तेऊए प्रैशै दी रहणअ बधिया,
\v 36 पर मुखा आसा एही ग्वाही ज़ुंण यहून्ने ग्वाही का बी बडी आसा, ज़ुंण काम पिता परमेश्वरै पूरा करना लै मुखा सभाळअ द आसा, मतलब ज़ुंण काम हूँ करा, तिंयां आसा मेरै गुआह कि पिता परमेश्वरै आसा हूँ भेज़अ द;
\v 37 और पिता परमेश्वरै ज़ुंणीं हूँ भेज़अ द आसा, तेऊई दैनी मेरी ग्वाही; तम्हैं नां ता तेऊओ शबद शुणअ और नां ता तेऊओ रूप आथी भाळअ द,
\v 38 ना तम्हैं तेउए बच़ना मनै च़की डांहदै, किल्हैकि ज़ुंण तेऊ भेज़अ द आसा; तेऊ परैंदै नी विश्वास करदै।”
\v 39 “तम्हैं लोळा पबित्र शास्त्रा दी, इहय समझ़ी कि अनंत ज़िऊण भेटणअ तम्हां, और अह आसा सहैई ज़ुंण मेरी ग्वाही दैआ।”
\v 40 “पर तैबी बी नि तम्हैं ज़िन्दगी पाणां लै मूँह सेटा एछणअ‍ च़ाहंदै।”
\v 41 “हूँ नि मांह्णूं का आदरमान च़ांहदअ।”
\v 42 “पर हूँ ज़ाणा तम्हां कि तम्हां दी नि परमेश्वरो प्रेंम आथी।”
\v 43 “हूँ आसा आपणै पिता परमेश्वरै नांऊंऐ आअ द, पर तम्हैं नी मूँह मंदै आथी; ज़ै कुंण आपणैई नांऊआ करै एछा, सह हेरनअ तम्हां मनी।”
\v 44 “तम्हैं च़ाहा एकी दुजै का आदरमान‍, पर ज़ुंण आदरमान पबित्र परमेश्वरा का एछा, तेऊ नि चांहदै, ना कोई गल्लो विश्वास करदै।”
\v 45 “इहय नि समझ़ा कि मूँह लाणअ बाप्पू सह्मनै तम्हां लै कोई दोश; तम्हां परैंदै दोशा लाणैं आळअ आसा सहैई ज़हा परैंदै तम्हैं भरोसअ डाहा।”
\v 46 “किल्हैकि ज़ै तम्हैं मूसा नबीओ शुणदै, तै करनअ त तम्हां मेरअ बी विश्वास, इहय करै कि तेऊ आसा मेरै बारै लिखअ द।
\v 47 पर ज़ै तम्हैं तेउए लिखी दी गल्ला दी विश्वास नांईं करदै, तै मेरी गल्ला दी किहअ करै लाअ तम्हैं विश्वास करी।”
\c 6
\s पांज़ा हज़ारा लोगा का रोटी खैऊणीं
\r (मत्ती 14:13-21; मरकुस 6:30-44; लूका 9:10-17)
\p
\v 1 इन्नां गल्ला हणैं का बाद प्रभू यीशू मसीह गलीले तिबरिआस दरैउआ पार नाठअ;
\v 2 और बड़ै भारी लोग लागै तेऊ पिछ़ू हांढदै; किल्हैकि ज़ुंण च़िन्ह च़मतकार सह बमारी आळै लै रहैऊआ त, तिंयां नाशा तै तेता भाळै।
\v 3 तैबै यीशू धारठी परैंदा लै नाठअ और आपणै च़ेलै संघै तिधी बेठअ।
\v 4 और यहूदीओ फसैओ पर्ब थिय नेळ।
\p
\v 5 प्रभू यीशू भाळअ कि तेऊ सेटा लै आसा लागै दै बड़ै भारी लोग एछदै, तैबै प्रभू आपणै च़ेलै फिलिप्पुसा लै बोलअ कि “हाम्हां एतरै लोगा लै रोटी किधा का आळणी लई?”
\v 6 अह गल बोली ती प्रभू तिन्नां परखणा लै, पर प्रभू ज़ाणा त आप्पै कि तेऊ कै लागा करनअ।
\v 7 फिलिप्पुसै प्रभू लै उतर दैनअ कि “दुई शौआ दिनारे (तेऊ देशे ढबै नांअ) रोटी बी ज़ै लई आणें, तिंयां बी नि इन्नांं लोगा लै बांडी करै छ़णीं-छ़णीं एछणी।”
\v 8 च़ेलै बिच़ै शिमोन पतरसे भाई आंदरिआसै बोलअ,
\v 9 “इधी आसा एकी लान्हैं का पांज़ जौए रोटी और दूई माह्छ़ली; पर एतरै लोगा लै तिंयां कै च़ाली ह्ई?”
\v 10 प्रभू यीशू तिन्नां लै बोलअ कि “सोभी लोगा बशैळा घेह्ळी दी।” तेसा ज़ैगा त बेशणा लै बधिया घाह, तैबै तिंयां लोग गिणती दी तै कोई पांज़ हज़ार बेठै।
\v 11 प्रभू रोटी आपणै हाथै ढाकी और धन्यबाद करी करै बेठै दै लोगा लै बांडी और माह्छ़ली बी ज़ेतरी तिंयां च़ाहा तै बांडी।
\v 12 ज़ांऊं लोग खाई करै रज़ै, ता आपणै च़ेलै लै बोलअ प्रभू इहय कि “बच़ी दी रोटी करा कठा, ढेका निं शोटी।”
\v 13 च़ेलै ज़ांऊं रोटी कठा की, तिन्नां पांज़ा रोटी का; ज़ुंण खाणै आळै का बच़ी, तेते भरूऐ बाराह च़ठै।
\v 14 तैबै ज़ुंण अह रहैन करनै आळअ काम प्रभू किय, एता भाळी लोगै बोलअ इहय कि “ज़ुंण भविष्य खोज़णैं आळअ संसारा दी एछणै आळअ थिय, सह आसा पाकै दी अहैई।”
\p
\v 15 ज़ांऊं यीशू का पतअ च़लअ कि लोग च़ाहा तेऊ राज़ै बणाणेंए तैणी ढाकणअ, ता सह नाठअ एकै ज़ह्णअ ज़ोता लै।
\s यीशूओ पाणीं परैंदै हांढणअ
\r (मत्ती 14:22-33; मरकुस 6:45-52)
\p
\v 16 ज़ांऊं साह्न पळी ता तेऊए च़ेलै नाठै दरैऊए कनारै,
\v 17 और किश्ती परैंदै बेशी करै लागै दरैउआ पार कफरनहूमा लै नाशदै, तैबै गअ त पठी न्हैरअ ह्ई और प्रभू निं त तिन्नां सेटा पुजअ आथी।
\v 18 दरैऊए आअ आंधी तूफान और दरैउआ का लागी बड़ी-बड़ी छ़ाली उझ़दी।
\v 19 ज़ांऊं तिंयां किश्ती खळोऊंदी च़ार पांज़ मील दरैऊआ बिच़ै पुजै, तिन्नां का धेछुअ प्रभू यीशू मसीह दरैउआ बिच़ै पाणीं परैंदै हांढदअ और किश्ती बाखा लै एछदअ, ता तिंयां डरै।
\v 20 पर प्रभू यीशू तिन्नां लै बोलअ कि “हूँ आसा; डरा नी आथी।”
\v 21 तैबै तिंयां तेऊ किश्ती दी बशैळणा लै हुऐ त्यार और नढैऊऐ पुजी किश्ती तेसा ज़ैगा ज़िधा लै तिंयां च़ालै तै।
\s लोगो यीशू लोळणअ
\p
\v 22 दुजै धैळै तिंयां लोग ज़ुंण दरैउआ पार थियै, तिन्नें एकी किश्ती छ़ाड़ी निं तिधी होर कोई किश्ती थी और तेसा किश्ती दी नाठै प्रभूए च़ेलै और प्रभू निं तेथ नाठअ;
\v 23 (तैबी होच्छ़ी-होच्छ़ी किश्ती तिबरिआसा का तिधा लै आई, ज़िधी तिन्नैं धन्याबाद करनै का बाद रोटी खाई ती।)
\v 24 तैबै तिन्नैं हज़ारों लोगै हेरअ कि ना ता ईधी यीशू आथी; न ता तेऊए च़ेलै, ता तिंयां बी होच्छ़ी-होच्छ़ी किश्ती दी बेशी करै प्रभू यीशू लोळै कफरनहूम पुजै।
\s यीशू ज़िबन और रोटी
\p
\v 25 और दरेऊआ पार पुजी करै तिन्नैं प्रभू यीशू का पुछ़अ कि हे प्रभू, "तूह ईधा लै केभै आअ?”
\v 26 प्रभू यीशू तिन्नां लै उतर दैनअ, “हूँ खोज़ा तम्हां लै सच्च़ी-सच्च़ी कि तम्हैं निं मूँह च़िन्ह च़मतकारा हेरनै तैणीं लोळदै पर तम्हैं लोळा मूँह रोटी खाई आपणै पेटा रज़ैऊणें तैणी।”
\v 27 “नाश हणैं आळी रोटी लै नि मैन्थ करा, पर तेसा रोटी लै करा मैन्थ ज़ुंण अनंत ज़िउणा तैणी रहा, ज़ुंण माह्णुए शोहरू तम्हां लै दैणीं; किल्हैकि पिता परमेश्वरै आसा तेऊ दी ई मोहर लाई दी।”
\v 28 तिन्नैं प्रभू का पुछ़अ, “परमेश्वरे कामां करना लै हाम्हां कै लागणअ करनअ?”
\v 29 प्रभू तिन्नां लै बोलअ, “परमेश्वरो काम आसा अह कि ज़ुंण तेउ भेज़अ द आसा, तेऊ दी करा भरोसअ।”
\v 30 तैबै तिन्नैं प्रभू लै बोलअ, “तूह कुंण ज़िहअ च़िन्ह रहैऊआ कि हाम्हैं तेता भाळी ताह परैंदै भरोसअ करी सके, और कुंण ज़िहअ काम रहैउआ?”
\v 31 “म्हारै बाब दादै ज़ंगलै मन्नअ (परमेश्वरै शोटी ती सरगा का खाणा लै रोटी),शास्त्रा दी आसा लिखअ द कि परमेश्वरै दैनी तिन्नां लै सबर्गा का रोटी।”
\v 32 प्रभू यीशू तिन्नांलै बोलअ, “हूँ खोज़ा तम्हां का सच्च़ी-सच्च़ी कि मूसा निं तम्हां लै सबर्गा का रोटी दैनीं, पर मेरअ पिता परमेश्वर दैआ तम्हां लै सबर्गा का रोटी।”
\v 33 “किल्हैकि परमेश्वरे रोटी आसा सहई ज़ुंण सवर्गा होथी करै संसारा लै ज़िंदगी दान दैआ।”
\v 34 तैबै तिन्नैं प्रभू लै बोलअ, ‘हे प्रभू, ऐहा रोटी कर हाम्हां लै धैळ दैई।’
\p
\v 35 प्रभू यीशू तिन्नां लै बोलअ, “हूँ आसा ज़िंदगी दैणै आळी रोटी, ज़ुंण मूँह सेटा एछे; सह निं कधि भुखअ रहणअ, और ज़ुंण मूँह परैंदै भरोसअ करे, सह नि कधी नचिशअ रहणअ,”
\v 36 पर हूँ बोला तम्हां लै कि ‘तम्हैं हेरअ हूँ भाळी बी, पर तज़ी बी नि तम्हैं विश्वास करदै।’
\v 37 “ज़सा पिता परमेश्वर मुल्है दैए, सह एछणअ मूँह सेटा लै, तेऊ निं हूँ कधी बागै काढदअ।”
\v 38 ‘किल्हैकि हूँ निं आपणी इच्छा पूरी करदअ, पर तेऊए ईच्छा पूरी करदअ आसा आअ द धरती दी ज़ुंणीं हूँ भेज़अ द आसा।’
\v 39 “मेरै भेज़णैं आळैए ईच्छा आसा एही कि ज़ुंण बी तेऊ मुल्है दैनअ द आसा तेता का निं मेरै लोळी कोहै शोठुअ, पर तेऊ अंतीए धैळी भी ज़िऊंदअ करी सकूं।”
\v 40 “और मेरै भेज़णैं आळैए ईच्छा आसा एही कि ज़ुंण शोहरू भाळे, और तेऊ दी भरोसअ करे, तेऊ लोळी भेटअ अनंत ज़िऊण; और मूँह करनअ सह परळए आखरी धैळी भी ज़िऊंदअ।”
\p
\v 41 इन्नांं गल्ला शुणीं लागै यहूदी खाखा दी बड़बड़ करदै, किल्हैकि तेऊ बोलअ त इहय कि “ज़ुंण रोटी सबर्गा का उतरी सह आसा हूँ।”
\v 42 और तिंयां लागै बोलदै कि “अह यूसुफो शोहरू यीशू निं आथी? एऊए आम्मां बाप्पू कै हाम्हैं ज़ाणदै निं आथी? तै किल्है बोला अह इहय कि हूँ आसा सबर्गा का उतरअ द।”
\v 43 प्रभू यीशू बोलअ तिन्नां लै इहय कि, “आप्पू बिच़ै निं लागा बड़बड़ करदै।”
\v 44 “मूँह सेटा निं तांऊं तैणीं कोहै एछी सकदअ, ज़ांऊं तैणी पिता परमेश्वर, ज़ुंणीं हूँ भेज़अ द आसा, खींची नाईं आणे; और मूँह करनअ सह अंतीए धैळी भी ज़िऊंदअ।”
\v 45 “भबिष्याबाणी करनै आळै आसा इहय लिखअ द कि, तिंयां सोभ हणैं परमात्मां सखाउऐ दै, ज़ुंणीं पिता परमेश्वरा का सिखअ द और शुणअ द आसा सह एछा मूँह सेटा लै।”
\v 46 “इहय नि आथी कि हर कोई आसा पिता परमेश्वर भाळअ द, पर पिता परमेश्वर आसा तेऊई भाळअ द ज़ुंण पिता परमेश्वरे तरफा का आसा।”
\v 47 “हूँ खोज़ा तम्हां का सच्च़ी-सच्च़ी कि ज़ुंण विश्वास करा, अनंत ज़िउण आसा तेऊओ ई।”
\v 48 “ज़िंदगीए रोटी आसा हूँ।”
\v 49 थारे बाब दादै खाअ ज़ंगलै ‘मन्नअ’ और तिंयां मूंऐ।
\v 50 अह आसा सह रोटी ज़ुंण सबर्गा का उतरी दी आसा, ताकि माह्णूं तेता का खाई करै नां मरे।
\v 51 “ज़िन्दगी दैणै आळी रोटी ज़ुंण सबर्गा का उतरी दी आसा, सह आसा हूँ।” “और ज़ुंण बी एसा रोटी का खाए, सह रहणअ हमेशा ज़िऊंदअ और ज़ुंण रोटी मूँह संसारे ज़िंदगी लै दैणीं, सह हणअ मेरअ मास।”
\p
\v 52 एसा गल्ला शुणी यहूदी पळअ आप्पू बिच़ै झ़गळअ कि अह आदमी किल्है सका हाम्हां लै आपणअ मास खाणां लै दैई?
\v 53 प्रभू यीशू तिन्नां लै बोलअ, “हूँ खोज़ा तम्हां का सच्च़ी-सच्च़ी कि ज़ेभै तैणीं तम्हैं मांह्णूए शोहरूओ मास नां खाऐ और तेऊओ लोहू न झूटे, तेभै तैणी निं ज़िंदगी आथी।"
\v 54 ज़ुंण मेरअ मास खा और लोहू झुटा, अनंत ज़िऊण आसा तेऊओ, और अंत धैळै करनअ मूँह सह ज़िऊंदअ।
\v 55 किल्हैकि मेरअ मास आसा खाणें च़ीज़ और मेरअ लोहू आसा झूटणें च़ीज़।”
\v 56 "ज़ुंण मेरअ मास खा और मेरअ लोहू झुटा, सह रहा मूँह संघै बणीं और हूँ रहा तेऊदी।"
\v 57 “ज़िहअ ज़िऊंदै पिता परमेश्वरै हूँ भेज़अ द आसा, और तेऊए कारण आसा हूँ ज़िऊंदअ, तिहअई तेऊ हूँ खाणअ और सह रहणअ मेरै कारण ज़िऊंदअ।”
\v 58 “ज़ुंण रोटी सबर्गा का उतरी दी आसा, सह निं बाब दादै खाअ द मन्नअ आथी कि खाई करै मूंऐं, ज़ुंण एसा रोटी खाए सह रहणअ हमेशा ज़िऊंदअ।”
\v 59 ईंयां गल्ला बोली प्रभू यीशू मसीह कफरनूमैं एकी आराधना करने ज़ैगा दी लोगा लै उपदेश दैंदी बारी।
\s अनंतज़िऊणें वच़न
\p
\v 60 तैहीता तेऊए च़ेलै बिच़ै कई ज़ह्णै इहय शुणीं करै बोलअ कि “अह गल निं मनणै जोगी आथी, एसा गल्ला कुंण सका शुणीं?”
\v 61 प्रभू यीशू हेरअ ज़ाणीं कि मेरै च़ेलै आसा लागै दै एसा गल्ला पिछ़ू आप्पू बिच़ै बड़बड़ करदै, तैबै तेऊ तिन्नां का पुछ़अ, “तम्हां कै एसा गल्ला करै ठोह्ळ लागी?”
\v 62 “ज़ै तम्हैं मांह्णूए शोहरू, ज़िधी सह पैहलै थिय, तिधा लै उझै नाशदअ भाळे, तै किज़ै हणअ?”
\v 63 “आत्मां आसा ज़िंदगी दैणैं आळी, शरीरा करै निं कोई लाभ, ज़ुंण गल्ला मंऐ तम्हां का बोली तिंयां आसा आत्मां और ज़िंदगी बी।”
\v 64 “पर तम्हां बिच़ै आसा कई ईहै ज़ुंण भरोसअ निं करदै।” प्रभू यीशू का थिय पैहलै ई पतअ कि कुंण-कुंण विश्वास नाईं करदै और कसा दैणअ तेऊलै धोखअ।
\v 65 तेऊ तिन्नां लै बोलअ, “तैहीता हूँ तम्हां लै बोला कि ज़ेभै तैणीं कसा पिता परमेश्वरा का बरदान नांईं भेटे, तेभै तैणीं निं सह मूँह सेटा एछी सकदअ।”
\s पतरसो विश्वास
\p
\v 66 एता बाद तेऊए कई च़ेलै फिरै पिछ़ू और तेता बाद निं तिंयां तेऊ संघा नाठै।
\v 67 तैबै प्रभू यीशू आपणै बाराह च़ेलै लै बोलअ, “तम्हैं बी कै नाशणअ च़ाहा?”
\v 68 तैबै शिमोन पतरसै प्रभू लै उतर दैनअ, “हे प्रभू, हाम्हैं कसा सेटा लै च़ालै नाशी? अनंत ज़िऊणें गल्ला आसा ताह सेटा ई।”
\v 69 “हाम्हैं आसा विश्वास किय द और हाम्हैं इहय बी आसा हेरअ द ज़ाणीं कि पबित्र परमेश्वरो पबित्र मसीह आसा तूहैई।”
\v 70 प्रभू तिन्नां लै उतर दैनअ, “कै मंऐ तम्हैं बाराह कै बाराह नि आथी छ़ांटै दै? तैबी तम्हां बिच़ै आसा एक ज़ह्णअ शैतान।”
\v 71 अह गल बोली तेऊ शमोन इसकरोतिए शोहरू यहूदा लै, किल्हैकि अहैई थिय तिन्नां बाराह च़ेलै बिच़ै धोखै दैणैं आळअ।
\c 7
\s यीशू और तेऊए भाई
\p
\v 1 इन्नां गल्ला हणैं का बाद प्रभू यीशू रहअ गलील ई घुंमदअ लागी, यहूदी च़ाहा तै प्रभू यीशू मारनअ, तै निं सह यहूदिया लै नाठअ।
\v 2 और यहूदिए मंडपो पर्ब (मंडपे जाचा) त नेळ,
\v 3 एते तैणीं बोलअ तेऊए भाई इहय कि, "ईधा का नाश यहूदिया लै, कि ज़ुंण काम तूह करा, ताकि तेरै च़ेलै बी भाळे।
\v 4 किल्हैकि इहय नि कोहै हंदअ ज़ुंण लुकी करै काम करा और मशूर नी हणअ च़ाहंदअ; ज़ुंण काम तूह करा तिन्नां कर दुनिंयां दी प्रगट।"
\v 5 किल्हैकि तेउए भाई बी नांईं तै तेऊ परैंदै विश्वास करदै।
\v 6 तिन्नां लै प्रभू उतर दैनअ, “मेरअ बगत निं मैची आअ, अह सारअ बगत आसा थारअ।"
\v 7 “अह संसार निं तम्हां संघै दुशमणी डाही सकदअ, पर मूँह संघै डाहा दुशमणी, इहय करै कि हूँ दैआ तेऊए खलाफ ग्वाही कि एऊए काम आसा बूरै।"
\v 8 “तम्हैं नाशा पर्बा लै, हूँ नि एऊ पर्बा लै तै नाशदअ कि मेरअ बगत नि मैची पूरअ हुई।”
\v 9 तिन्नां का एही गल्ला करी रह सह गलील ई।
\s झ़ोंपळीए पर्बा दी यीशू
\p
\v 10 पर ज़ांऊं तेऊए भाई पर्बा लै नाठै, ता सह आप्पू बी च़ुप-च़ुपै पर्बा लै नाठअ, पर प्रगटअ निं नाठअ।
\v 11 ता यहूदी लागै पुछ़दै कि सह किधी आसा?
\v 12 और लोगा बिच़ै लागी च़ोरी छ़ुपै यीशुए बारै कई गल्ला हंदी; कई लागै बोलदै कि सह आसा भलअ आदमीं और कई बोलअ इहय कि सह भरमाऊआ लोगा।
\v 13 तैबी यहूदिए डरै निं कोही बी एते बारै खुल्ही करै गल्ला की।
\s पर्बा दी यीशूओ उपदेश
\p
\v 14 ज़ांऊं पर्बे आधै धैळै बितै, और प्रभू यीशू लागअ मांदरै पुजी उपदेशा दैंदअ।
\v 15 एता भाळी यहूदी रहैन ह्ई करै बोलअ कि एऊ बिण्हीं पह्ळै एतरी बिद्आ किधा का आई?
\v 16 प्रभू यीशू तिन्नां लै उतर दैनअ कि "मेरअ उपदेश निं मेरअ आथी पर अह आसा मरै भेज़णैं आळैओ।"
\v 17 “ज़ै कोई तेउए ईछ़ादी च़लणअ च़ाहे, तेऊ हेरनअ अह उपेदेश समझ़ी, कि अह परमेश्वरा का आसा कि मेरअ आपणअ आसा?”
\v 18 “ज़ुंण आप्पू बाखा किज़ै बोला, सह च़ाहा करनी आपणी बड़ाई; पर ज़ुंण आपणै भेज़णै आळैए बड़ाई करनअ च़ाहा, सह हआ सच्च़अ, और तेऊ दी निं कोई पाप बुराई हन्दी।”
\v 19 “मुसा कै तम्हां लै बधान नी दैनअ थीय? तैबी तम्हैं सोभ तेसा बिधी दी नि च़लदै। तम्हैं मूँह मारनअ किल्है च़ाहा?”
\v 20 लोगै यीशू लै उतर दैनअ, कि “ताह दी आसा दुष्ट आत्मा, तूह कुंणी आसा लाअ द मारी?”
\v 21 प्रभू यीशू तिन्नां लै उतर दैनअ, “मंऐ किय एक काम, और तम्हैं हआ तेता लै रहैन,
\v 22 तैहीता मूसा तम्हां लै खतनै करने आज्ञा आसा दैनी दी, (अह निं आथी मूसा नबीए कारण, पर अह आसा बाब दादै ओर्हीओ रबाज़), और माह्णुओ खतनअ करा तम्हैं सबते धैळी!
\v 23 ज़ै सबते धैळी करा आदमींओ खतनअ, तै कि मुसा नबीए आज्ञा निं लोळी टळी, तै तम्हैं मुल्है एसा गल्लो दोष किल्है ला कि सबते धैळी किय एक बमार आदमी पूरी तरह ठीक?”
\v 24 “मुँहा भाळी न्याय निं करा, पर धर्मां दी रही करै करा न्याय।”
\s कै यीशू ई आसा मसीह ?
\p
\v 25 तैबै कई येरूशलेमा दी रहणै आळै आप्पू बिच़ै गल्ला करदै लागै कि “अह सहैई निं आथी, ज़हा मारना लै लोळै आसा लागै दै?
\v 26 पर भाळा, अह आसा लागअ द खुलैआम गल्ला करदअ! एऊ का निं कुंण खोज़दअ बी आथी, इहय बी ह्ई सका कि तिन्नैं मारनै आळै लोगै हेरी होए सच्च़ाई ज़ाणीं कि, अहैई आसा मसीह।
\v 27 पर एऊ ता ज़ाणा हाम्हैं कि अह किधा का आसा, पर ज़ेभै मसीह एछणअ, तेभै निं कोही का पतअ हणअ कि सह किधा का आसा।”
\v 28 “तैबै प्रभू यीशू मांदरै उपदेशा दैंदी ज़ोरै-ज़ोरै बोलअ, “तम्हैं ता मूँह ज़ाणां, और इहय बी ज़ाणां कि हूँ किधा का आसा; हूँ निं आपणै आप आई, पर ज़ुंण मेरअ भेज़णैं आळअ आसा, सह आसा सच्च़अ, तेऊ निं तम्हैं ज़ाणदै।”
\v 29 “पर हूँ ज़ाणा तेऊ, किल्हैकि हूँ आसा तेऊ बाखा, और तेऊई आसा हूँ भेज़अ द।”
\v 30 एसा गल्ला परैंदै च़ाहा तै तिंयां तेऊ ढाकणअ, पर कोही बी तेऊ लै हाथ निं लाअ, किल्हैकि तेऊओ बगत निं मैची आअ त।
\v 31 तेतरै लोगा बिच़ै किय कई लोगै विश्वास, और बोलदै लागै कि, “मसीह ज़ेभै एछणअ, तेऊ कै एता का ज़ादै च़िन्ह च़मतकार रहैऊणै, ज़ुंण एऊ रैहैऊऐ?”
\s यीशू ढाकणें कोशिश
\p
\v 32 फरीसी शुणै च़ुप-च़ुपै यीशूए बारै लोग इन्नांं गल्ला करदै, और माहायाजकै और फरीसी भेज़ै प्रभू यीशू ढाकणा लै सपाही।
\v 33 एसा गल्ला परैंदै प्रभू यीशू बोलअ, “हूँ आसा थोळी घळी तम्हां संघै, और तेखअ नाशणअ मूँह आपणै भेज़णै आळै सेटा बापस।”
\v 34 “तम्हैं लागणै मूँह लोळै पर तम्हां निं हूँ भेटणअ आथी, और ज़िधी हूँ आसा, तिधी निं तम्हैं एछी सकदै।”
\v 35 यहूदी आप्पू बिच़ै गल्ला करदै लागै कि अह इहय बी किधा लै नाशणअ, कि अह निं हाम्हां भेटी च़ालअ, अह तिन्नां यूनानी सेटा लै किनी नाशणअ ज़ुंण तित्तर-बित्तर ह्ई करै रहा, और तिन्नां लै बी दैणअ होए एऊ उपदेश?
\v 36 अह कै गल बोली एऊ, कि तम्हैं हणैं मूँह लोळै, और तम्हां निं हूँ भेटणअ आथी, और ज़िधी हूँ आसा तिधी निं तम्हैं एछी सकदै?
\s ज़ीबन-पाणींए गाडा
\p
\v 37 तेखअ पर्बे (जाचे) आखरी धैळै, ज़ुंण सोभी का बडअ धैळअ आसा, प्रभू यीशू खळअ हुअ, और ज़ोरै-ज़ोरै लोगा लै बोलअ, “ज़ै कुंण नचीशअ होए, सह एछा मूँह सेटा झूटदअ।”
\v 38 “ज़िहअ पबित्र शास्त्रा दी लिखअ द आसा कि ज़ुंण मूँह परैंदेए विश्वास करे, तेऊए दिला का बगणीं ज़िउणें पाणिंए गाडा।”
\v 39 प्रभू यीशू बोलअ त अह बच़न पबित्र आत्में बारै दी, ज़ुंण विश्वास करनै आळै लै एछणै आळी थी। किल्हैकि पबित्र आत्मा निं अज़ी तैणीं आई थिय, तै कि प्रभू यीशू निं मैची तैणीं आपणी महिमा दी पुजी त।
\p
\v 40 तैबै लोगा बिच़ा का इन्नांं गल्ला शुणी बोलअ कई इहय कि अह आसा सच्च़ी सहैई भबिष्याबाणी करणै आळअ।
\v 41 और होरी बोलअ इहय कि अह आसा मसीह, पर कई बोलअ इहय कि किल्है? मसीह कै गलीला देशा का एछणअ?
\v 42 “पबित्र शास्त्रा दी इहय निं आथी लिखअ द कि मसीह एछणअ दाऊदे खानदानी का और बेतलेहम नांऊंए गराऊंआ का, ज़िधी दाऊद रहा थिय?”
\v 43 एसा गल्ला लै पळी लोगा बिच़ै फूट।
\v 44 तिन्नां बिच़ै कई लोग च़ाहा तै यीशु ढाकणअ, पर कोई बी तेऊ दी हाथ निं लाअ।
\s यहूदी मुखियैओ विश्वास निं करनअ
\p
\v 45 तैबै सपाही माहायाजका और फरीसी सेटा आए और तिन्नैं सपाही का पुछ़अ कि तम्हैं किल्है निं सह ढाकी आणअ?
\v 46 सपाही तिन्नां लै बोलअ कि ‘एऊ ज़ेही गल्ला नि आझ़़ तैणीं कोही बी आदमी की।’
\v 47 फरीसी तिन्नां लै बोलअ कि तम्हैं बी किन्नी ग्ए तेऊए‍ च़करै पळी?
\v 48 सरदारा (अफसरा), फरीसी मांझ़ै कसा एकी बी आसा तेऊ दी विश्वास?
\v 49 पर ईंयां ज़ुंण बधान नाईं ज़ाणदै, ईंयां आसा श्रापा दी।
\v 50 निकुदिमुसै (ज़ुंण पैहलै प्रभू यीशू सेटा लै आअ त और सबी थिय तिन्नां बिच़ै तिधी) तिन्नां लै बोलअ,
\v 51 “म्हारअ बधान कै कसा आदमी, ज़ेभै तैणी पैहलै तेऊए शुणी करै समझ़ी न ल्ए कि सह कै करा, दोषी बणांआ?”
\v 52 तिन्नैं तेऊ लै उतर दैनअ, “तूबी गलीलो आसा? लोळ और भाळ कि गलीला का निं कोई मसीह प्रगट हणअ।”
\p
\v 53 तेखअ नाठै सोभ ज़ह्णै आपणै-आपणै घरा लै।
\c 8
\s कंज़री बेटळी लै माफी
\p
\v 1 पर प्रभू यीशू नाठअ जैतूने धारा लै।
\v 2 दुजै धैळै दोती आअ प्रभू यीशू मसीह मांदरा लै; और सोभ लोग आऐ तेऊ सेटा लै, और सह लागअ बेशी करै तिन्नां लै उपदेशा दैंदअ।
\v 3 तैबै शास्त्री और फरीसी आणीं तेऊ सेटा लै एक बेटळी ढाकी, सह ती कंज़री बेटळी, और तिन्नैं ढाकी सह मोकै दी, तैबै तिन्नैं सह बिच़ो-बीच़ खळी की और प्रभू यीशू लै बोलअ,
\v 4 "हे गुरू, अह बेटळी ढाकी हाम्हैं मोकै दी कंझ़रदी।
\v 5 व्यवस्था (बधान) दी आसा मूसा हाम्हां लै बोलअ द कि एही बेटळी लै लागा पाथरो ढो दैणअ, एबै, तै तेरी एसा बेटळीए बारै किज़ै राय आसा?”
\v 6 अह गल बोली तिन्नैं तेऊ परखणा लै ताकि तेऊ दी किजै ना किज़ै दोष काढी सके, पर प्रभू रहअ उटी बाखा गुंठी करै धरनीं किज़ू लिखदअ लागी।
\v 7 ज़ांऊं तिंयां पुछ़दै ई लागै, ता यीशू फिरअ तिन्नां लै समुखअ, और बोलअ कि, “तम्हां बिच़ै ज़ुंण पापी नांईं आथी, सह बाहा एसा बेटळी लै सोभी का पैहलै पाथरै।"
\v 8 संघा तेखअ लागअ भी गुंठी करै धरनीं लिखदअ।
\v 9 इहय शुणीं करै तिंयां बडै का होछ़ै तैणीं लागै हांढदै; और प्रभू यीशू मसीह रहअ तिधी एकै ज़ह्णअ, और सह बेटळी रही तिधी खह्ळुई।
\v 10 प्रभू यीशू तेसा बेटळी लै बोलअ, “हे नारी, तिंयां केसी नाठै? ताल्है सज़ा कोही निं दैनी?”
\v 11 तेसा बोलअ, हे प्रभू कोही निं दैनीं। तैबै प्रभू तेसा लै बोलअ, “हूंबी निं ताल्है कोई सज़ा दैंदअ, नाश, पर भी निं पाप करी।"
\s यीशू संसारा लै दीऊअ
\p
\v 12 तैबै भी प्रभू यीशू लोगा लै बोलअ, “संसारा लै दिऊअ आसा हूँ, ज़ुंण मूँह पिछ़ू एछे सह निं न्हैरै दी रहणअ, पर तेऊ भेटणअ ज़िंदगीओ प्रैशअ।"
\v 13 फरीसी तेऊ लै बोलअ कि तूह दैआ आपणी ग्वाही आप्पै, तेरी ग्वाही निं ठिक आथी।
\v 14 यीशू तिन्नां लै उतर दैनअ, “हूँ दैआ आपणी ग्वाही आप्पै, तैबी बी आसा मेरी ग्वाही ठीक, किल्हैकि मुखा आसा थोघ कि हूँ किधा का आसा आअ द; और किधा लै नाशणअ? पर तम्हैं निं ज़ाणदै कि किधा का आऐ और किधा लै नाशणै?”
\v 15 'तम्हैं करा शरीरे साबै न्याय, और हूँ निं कोहिओ न्याय करदअ।'
\v 16 “ज़ै हूँ न्याय करूँ बी, तैबी आसा मेरअ न्याय सच्च़अ, किल्हैकि हूँ निं एकै आथी, मूँह संघै आसा पिता परमेश्वर ज़ुंणीं हूँ भेज़अ द आसा।”
\v 17 “और थारै बधाना दी बी आसा लिखअ द कि मिलीकरै दूई आदमींए ग्वाही हआ ठीक।”
\v 18 “एक ता दैआ हूँ आप्पै ग्वाही, और दुजअ दैआ पिता ग्वाही, ज़ुंणीं हूँ भेज़अ द आसा।”
\v 19 तिन्नैं तेऊ लै बोलअ, “तेरअ पिता किधी आसा?” यीशू तिन्नां लै बोलअ, “ज़ै तम्हैं मूँह बछ़ैणदै, तै बछैळणअ त तम्हां मेरअ बाब (पिता) बी।"
\v 20 ईंयां गल्ला बोली तेऊ मांदरे भडारै उपदेश दैंदी बारी, पर कोही निं सह ढाकअ आथी, किल्हैकि तेउओ बगत निं मैची आई त।
\s आपणैं बारै यीशूए बोल
\p
\v 21 तैबै तेऊ भी तिन्नां लै बोलअ, “मूँह ता नाशणअ आपणी बाता, पर तम्हैं हणै मूँह लोळै, और तम्हैं हणैं आपणै पापा दी मरदै, और ज़िधी हूँ नाशा, तिधी निं तम्हैं एछी सकदै।"
\v 22 एसा गल्ला परैंदै यहूदी बोलअ, 'एऊ कै आपणै आप मरनअ, ज़ुंण अह इहय बोला कि ज़िधा लै हूँ नाशा, तिधा लै निं तम्हैं एछी सकदै?'
\v 23 तेऊ तिन्नां लै बोलअ, “तम्हैं आसा तोरलै, हूँ आसा उपरळअ, तम्हैं आसा एऊ संसारे, हूँ निं एऊ संसारो आथी।"
\v 24 "तैहीता मंऐ तम्हां लै बोलअ कि तम्हैं रहणै आपणैं पापा दी मरदै; किल्हैकि ज़ै तम्हैं विश्वास नांईं करे कि हूँ आसा सहैई, ता तै मरनै तम्हैं आपणै पापा दी।”
\v 25 तिन्नैं तेऊ लै बोलअ, 'तूह कुंण आसा?' यीशू तिन्नां लै बोलअ, “सहैई आसा ज़ुंण हूँ शुरू ओर्ही तम्हां का खोज़दी आअ।”
\v 26 “थारै बारै आसा मूँह कई गल्ला सोच़णा बच़ारनां लै, पर मेरअ भेज़णै आळअ आसा सच्च़अ, हूँ खोज़ा एसा दुनिंआ तिन्नांई गल्ला, ज़ुंण मंऐ तेऊका शुणी दी आसा।”
\v 27 तिंयां निं एसा गल्ला समझ़ै कि अह आसा लागअ द पिता परमेश्वरे बारै बोलदअ।
\v 28 तैबै यीशू मसीह बोलअ, “ज़ेभै तम्हां मांह्णूओ शोहरू उछ़टै दी छड़ाऊणअ, तेभै लागणअ तम्हां का थोघ कि हूँ आसा सहैई, और हूँ निं आपणीं तैणी किछ़ै करदअ, पर ज़िहअ हूँ बाप्पू सखाऊअ, हूँ बोला तिन्नांई गल्ला।”
\v 29 “और मेरअ भेज़णै आळअ आसा मूँह संघै, तेऊ निं हूँ कल्ही आथी डाहअ द, किल्हैकि हूँ करा हमेशा तिन्नांई कामां ज़ुंण तेऊ लोभा।”
\v 30 प्रभू यीशू त इन्नांं गल्ला बोलदअ ई लागअ द कि कई लोगै किय तेऊ दी विश्वास।
\s सच़ाई दैणीं तम्हां लै आज़ादी
\p
\v 31 तैबै यीशू तिन्नां यहूदी, ज़ुंणीं तेउए गल्ला दी विश्वास किय, तिन्नां लै बोलअ, “ज़ै तम्हैं मेरै बच़ना दी बणीं रहे, तै हणै तम्हैं मेरै च़ेलै।"
\v 32 “तै समझ़णीं तम्हां सच्च़ाई और सच्च़ाई दैणीं तम्हां लै आज़ादी।”
\v 33 तिन्नैं तेऊ लै उतर दैनअ, “हाम्हैं आसा अब्राहमे खानदानी का; और हाम्हैं निं कधि कसरै गुलाम हुऐ आथी, तै तूह इहय कै बोला कि तम्हैं हणैं आज़ाद?”
\p
\v 34 यीशू तिन्नां लै बोलअ, “हूँ बोला तम्हां का सच्च़ी-सच्च़ी कि ज़ुंण कोई पाप करा, सह आसा पापो गुलाम।”
\v 35 “और दास निं कबल्लअ घरै रंहदअ, पर शोहरू रहा कबल्लअ।”
\v 36 “ज़ै पुत्र तम्हां लै आज़ादी दैए, तै हणैं तम्हैं सच्च़ी आज़ाद।”
\v 37 “हूँ ज़ाणा कि तम्हैं आसा अब्राहमें लुआद, पर तैबी मेरै बच़ना लै निं थारै दिलै ज़ैगा आथी, तैहीता तम्हैं मूँह मारनअ च़ाहा।”
\v 38 “हूँ करा तिहअई ज़ुंण मंए आपणै बाप्पू संघै भाळअ द आसा, और तम्हैं बी करा तिहअई ज़ुंण तम्हैं आपणै बाबा का भाळअ द आसा।”
\p
\v 39 तिन्नैं तेऊ लै उतर दैनअ, कि म्हारअ बाब आसा अब्राहम, तैबै यीशू तिन्नां लै बोलअ कि “ज़ै तम्हैं अब्राहमे आसा, तै करदै तम्हैं अब्राहमा ज़िहअ काम बी।”
\v 40 “पर ऐबै च़ाहा तम्हैं ईहै आदमी मारनअ, ज़ुंणीं तम्हां का सच्च़ाईओ बच़न खोज़अ, ज़ुंण तेऊ परमेश्वरा का शुणअ, इहय ता कधू अब्राहमै नांईं किय?
\v 41 तम्हैं करा आपणैं बाबा ज़िहअ काम।” तैबै तिन्नैं तेउ लै बोलअ कि “हाम्हैं निं आथी झ़ाटै ढैउऐ दै, म्हारअ आसा एकै बाब, मतलब परमेश्वर।”
\v 42 यीशू तिन्नां लै बोलअ, “ज़ै परमेश्वर थारअ बाब हंदअ, तै डाहणीं ती तम्हां मूँह संघै झ़ूरी, किल्हैकि हूँ आसा परमेश्वरा का निखळी करै आअ द, हूँ निं आप्पै आथी आअ द पर हूँ आसा तेऊ भेज़अ द।"
\v 43 “तम्हैं मेरी गल्ला किल्है निं समझ़दै? तै कि मेरअ बच़न निं शुणीं सकदै।"
\v 44 "तम्हैं आसा आपणै बाबा शैताने शोहरू, और आपणैं बाबे ईछा च़ाहा तम्हैं पूरी करनअ। सह आसा शुरू का ई हत्या करनै आळअ, और सच्च़ाई दी निं आथी रहअ द, किल्हैकि सच्च़ाई निं तेऊ दी आथी, ज़ुंण सह झ़ुठ बोला, सह बोला आपणै सुआबा का ई, किल्हैकि सह आसा झ़ुठअ ईधी तैणीं कि सह आसा झ़ुठै-झ़ुठैओ बाब।”
\v 45 “पर हूँ ज़ुंण सच्च़ बोला, तैहीता तम्हैं मेरी गल्लो विश्वास निं करदै।”
\v 46 “तम्हां मांझ़ै कुंण सका मुल्है पापी बोली? और जै हूँ सच्च़ बोला, तै तम्हैं मेरी गल्लो विश्वास किल्है निं करदै?”
\v 47 “ज़ुंण परमेश्वरो आसा, सह शुणां परमेश्वरे गल्ला, तम्हैं निं तै शुणदै कि तम्हैं नि परमेश्वरे आथी।”
\s यीशू और आब्राहम
\p
\v 48 इहय शुणीं यहूदी तेऊ लै बोलअ, तैहीता हाम्हैं ताल्है ठीक ई बोला कि तूह आसा सामरी और ताह भितरी आसा दुष्टआत्मां?
\v 49 यीशू तिन्नां लै उतर दैनअ, “मुखा दुष्टआत्मां ता निं आथी, पर हूँ करा आपणै पिता परमेश्वरो आदरमान, और तम्हैं करा मेरी बेईज्ज़ती।”
\v 50 “पर हूँ निं आपणअ आदरमान, गुणगान‍ च़ाहंदअ, पर हां, एक आसा, और सह एसा गल्लो न्याय बी करा।”
\v 51 “हूँ लागअ दा तम्हां लै सच्च़ी-सच्च़ी बोलदअ, ज़ै कुंण मेरी गल्ला शुणें, तेऊ नि कधि मौत भाळणी।”
\v 52 यहूदी तेउ लै बोलअ कि एबै हेरअ हाम्हैं ज़ाणीं कि ताह दी आसा दुष्टआत्मा, अब्राहम मुंअ, नबी भबिशयाबगता मूंए, और तूह बोला कि ज़ुंण तेरी गल्ला मनें सह नि अनंत काल तैणीं मरनअ आथी!
\v 53 म्हारअ बाब अब्राहम मुंअ, तूह कै तेऊ का बी बडअ आसा? और नबी भबिशयाबाणीं करनै आळै बी मुंऐ, तूह आपणै आप कै समझ़ा?
\v 54 यीशू तिन्नां लै उतर दैनअ, “ज़ै हूँ आप्पै आपणअ गुणगान करूँ, सह गुणगान निं किछ़ै हणीं, पर मेरै गुणगाना करदअ आसा मेरअ बाब ज़हा लै तम्हैं आपणअ परमेश्वर बोला।”
\v 55 “और तम्हैं ता निं सह ज़ाणअ आथी, पर हूँ जाणा तेऊ; ज़ै हूँ इहय बोलूं कि हूँ निं तेऊ ज़ाणदअ, तै हणअ हूँ तम्हां ज़िहअ झ़ुठअ, पर हूँ ज़ाणा तेऊ और तेऊओ शुणा मना बी।”
\v 56 “थारअ बाब अब्राहम, मूँह भाळणेए आशा दी त मगन, और तेऊ भाळअ और नंद बी पाई।”
\v 57 यहूदी तेऊ लै बोलअ, “मैची निं तूह पज़ाहा सालो बी हूअ, और तैबी बोला तूह इहय कि तंए भाळअ अब्राहम।”
\v 58 यीशू तिन्नां लै बोलअ, “हूँ बोला तम्हां लै सच्च़ी-सच्च़ी कि हूँ त अब्राहमा का बी पैहलै।”
\v 59 एसा गल्ला शुणीं च़कै तिन्नैं यीशू मारना लै पाथर, पर यीशू निखळअ मांदरा का बागै॥
\c 9
\s ज़ल्मां ओर्हीए कांणैं लै नेत्रदान
\p
\v 1 तिधा का नाशदी बारी भाऊंअ प्रभू यीशु एक आदमी ज़ुंण ज़ल्मा ओर्ही कांणअ थिय;
\v 2 और तेउए च़ेलै यीशू का पुछ़अ, “हे गुरू, कुंणीं आसा किय द पाप कि अह आंधअ ज़ल्मअ, एऊ कांणै माह्णूं, कि एऊए आम्मां बाप्पू?”
\v 3 प्रभू यीशू तिन्नां लै उतर दैनअ कि, “नां ता एऊ पाप किय, ना ता एऊए मां बाबै, पर अह हुअ एते तैणीं कि परमेश्वरो काम एऊ दी प्रगट होए।”
\v 4 “ज़ुंणीं हूँ भेज़अ द आसा, तेऊओ काम आसा धैळी ई धैळी करनअ ज़रूरी, सह राच आसा एछणै आळी, तेथ निं कोहै काम करी सकदअ।”
\v 5 “ज़ेभै तैणीं हूँ एऊ संसारा दी आसा, तेभै तैणी आसा हूँ संसारा लै प्रैशअ।”
\v 6 इहय बोली करै तेऊ धरनीं थुकअ और थुका करै मुछ़अ माटअ, और सह माटअ तेउ कांणेए आच्छी लाई करै बोलअ,
\v 7 “नाश, शिलोहे सरा (कुंड) दी धो, (ज़ेतो अर्थ हआ भेज़अ द) तेउ बी तिहअई किय, सरा दी मूंह धोअ और सह आअ शरैछी आच्छी बापस।
\v 8 तैबै तेउ ओरी-पोरी रहणैं आळै ज़ुंणीं सह कांणअ पैहलै भाळअ द थिय, तिन्नैं बोलअ कि अह सह कांणअ निं आथी ज़ुंण एसी बाती भिखा मांगदअ हआ थिय?
\v 9 कई बोलअ इहय कि अह आसा सहैई; और कई बोलअ इहय कि अह निं आथी, पर अह आसा तेऊ ज़िहअ हेरनअ, पर तेऊ ज़ुंण कांणअ थिय, तेऊ बोलअ आप्पै कि हूँ आसा।
\v 10 तैबै तिंयां लोग तेऊ पुछ़दै लागै कि, ताखा किहअ करै लागअ धेछदअ?
\v 11 तेऊ तिन्नां लै उतर दैनअ, “एकी यीशू नांऊंए एकी आदमी मुछ़अ माटअ, और सह लाअ मेरी आच्छी, संघा बोलअ मुल्है कि शिलोहा लै नाश और धो, ता हूंबी नाठअ और धोई करै लागअ मुखा धेछदअ।"
\v 12 तिन्नैं तेऊ का पुछ़अ, कि सह किधी आसा? तेऊ बोलअ कि मुखा निं थोघै।
\s चंगाईए बारै फरीसीए हेर-भाळ करनीं
\p
\v 13 लोगै निंयं सह फरिसी सेटा लै ज़ुंण पैहलै कांणअ थिय।
\v 14 ज़हा धैळी यीशू माटअ मुछ़ी करै तेऊए आच्छी दी लाअ सह थिय सबतो धैळअ।
\v 15 फरीसी तेऊ का पुछ़अ, “तेरी आच्छी किहअ करै खुल्ही?” तेऊ तिन्नां का खोज़अ कि तेऊ लाअ मेरी आच्छी माटअ और मंए धोअ और ऐबै लागअ मुखा धेछदअ।
\v 16 एसा गल्ला शुणीं बोलअ फरिसी इहय कि अह आदमी निं परमेश्वरो आथी, किल्हैकि अह निं सबते धैळी मंदअ आथी। तैबै तिन्नैं होरी बोलअ इहय कि पापी आदमी किधी सका ईहै च़िन्ह, च़मतकार रहैऊई? और एसा गल्ला दी पळी तिन्नां बिच़ै फूट।
\v 17 तिन्नैं तेऊ कांणै का भी पुछ़अ कि तेऊ ज़ुंणीं तेरी आच्छी खोल्ही, तूह तेऊए बारै कै बोला? कांणै बोलअ इहय कि सह आसा भबिष्याबाणीं करनै आळअ।
\p
\v 18 पर यहूदी निं बशबास हुअ कि अह थिय पैहलै कांणअ, और ऐबै लागअ अह भाळअ, ज़सरी आच्छी खुल्ही ती, ज़ेभै तैणीं तिन्नैं तेऊए मां बाबा का निं पुछ़अ,
\v 19 कि अह कै थारअ शोहरू आसा, ज़सा लै तम्हैं बोलअ कि अह थिय पैहलै ज़ल्मा ओर्ही कांणअ? ता, ऐबै किहअ करै लागअ अह भाळअ?
\v 20 तेऊए मां बाबै उतर दैनअ कि, हाम्हैं ज़ाणा कि अह आसा म्हारअ शोहरू और अह त ज़ल्मा ओर्ही कांणअ।
\v 21 पर हाम्हां का निं इहय थोघ आथी कि अह किहअ करै लागअ भाळअ, और नां हाम्हां का इहय थोघ आथी कि एऊए आच्छी कुंणी खोल्ही; अह आसा आप्पै सैणअ, एऊई का पुछ़ा, अह सका आपणै बारै आप्पै खोज़ी।
\v 22 एही गल्ला की तेऊए आम्मां बाप्पू तै कि तिन्नां लागा ती यहूदी का डअर। किल्हैकि यहूदी त एकअ हेरअ द करी कि ज़ुंण बी यीशू लै मसीह बोले, सह निं मांदरै छ़ाडणअ।
\v 23 तैहीता तेऊए आम्मां-बाप्पू इहय बोलअ कि अह आसा सैणअ एउई का पुछ़ा।
\p
\v 24 तैबै तिन्नैं दुजी बारी सह कांणअ शादअ, और बोलअ कि, परमेश्वरो भज़न कर, हाम्हां का आसा थोघ कि सह आदमी आसा पापी।
\v 25 तेऊ तिन्नां लै उतर दैनअ, “हूँ निं एसा गल्ला ज़ाणदअ कि सह पापी आसा की नांईंं, पर एसा गल्ला ज़ाणा हूँ ज़रूर कि हूँ थिय पैहलै कांणअ और ऐबै लागअ मुखा धेछदअ।”
\v 26 तिन्नैं पुछ़अ तेऊका इहय भी कि तेऊ ताह संघै कै किय? तेरी आच्छी किहअ करै खोल्ही?
\v 27 तेऊ तिन्नां लै बोलअ, “मंऐ हेरअ तम्हां का खोज़ी और तम्हैं हेरअ शुणीं, ऐबै दुजी बारी किज़ू लै च़ाहा शुळणअ? तम्हैं बी तेऊए च़ेलै किन्नी च़ाहा बळणअ?”
\v 28 तैबै लागै तिंयां तेऊलै गाळी दैन्दै कि तुहैई आसा तेउओ च़ेलअ, हांम्हैं आसा मूसा नबीए च़ेलै।
\v 29 हाम्हैं ज़ाणा कि परमेश्वरै की मुसा संघै गल्ला, पर एऊ आदमीं निं हाम्हैं ज़ाणदै कि अह किधो आसा।
\v 30 कांणै तिन्नां लै उतर दैनअ, “अह ता रहैनीए गल आसा, कि तम्हैं निं ज़ाणदै कि सह किधो आसा, तैबी खोल्ही तेऊ मेरी आच्छी।”
\v 31 “हाम्हैं ज़ाणा कि परमेश्वर निं पापिए शुणदअ, पर ज़ै कुंण परमेश्वरो भगत होए और तेऊए ईछा दी च़ले, ता सह शुणां तेऊओ।”
\v 32 संसारे शुरूआता ओर्ही निं कधि शुणअ कि ज़ल्मा ओर्हीए कांणेए आच्छी खोल्ही होए कुंणीं।
\v 33 ज़ै सह आदमीं परमेश्वरो नांईं आथी, तै निं सह सकदअ त किछ़ करी।”
\v 34 तिन्नैं तेऊलै बोलअ कि तूह ता आसा घणैं पापा दी हुअ द, तंऐ कै लाऐ हाम्हैं सखाऊई? और तिन्नैं काढअ सह बागा लै।
\s आत्मिक अंधापन
\p
\v 35 प्रभू यीशू शुणअ कि सह हेरअ तिन्नैं बागा लै काढी, और ज़ांऊं तेऊ कांणै मांह्णू का मिलअ और पुछ़अ, “कै तूह परमेश्वरे शोहरू दी विश्वास करा?”
\v 36 तेऊ उतर दैनअ कि “हे प्रभू, सह कुंण आसा कि ज़हा दी हूँ विश्वास करूं?”
\v 37 यीशू तेऊलै बोलअ, “ तंऐ आसा सह भाळअ द, सह आसा सहैई ज़ुंण ता संघै गल्ला करदअ आसा लागअ द।”
\v 38 तैबै तेऊ बोलअ, “हे प्रभू, हूँ करा विश्वास” और तेऊ टेकअ प्रभू सेटा माथअ।
\v 39 तैबै प्रबू यीशू बोलअ, “हूँ आसा आअ द एऊ संसारा न्याय करदअ, ताकि ज़ुंण कांणै आसा, तिंयां भाळे और ज़सा का धेछिआ, तिंयां होए कांणैं।”
\v 40 ज़ुंण फरीसी तेऊ संघा थियै, तिन्नैं इन्नां गल्ला शुणीं यीशू लै बोलअ कि हाम्हैं बी कै काणैं आसा?
\v 41 प्रभू यीशू तिन्नां लै बोलअ, “ज़ै तम्हैं कांणैं हंदै ता पापी नांईं तै हणै, पर ऐबै बोला कि हांम्हैं भाळा, इहय करै रहणअ थारअ पाप बणीं।”
\c 10
\s फुआल और भेडो दृष्टांत
\p
\v 1 यीशू मसीह बोलअ, “हूँ बोला तम्हां का सच्च़ी-सच्च़ी कि ज़ुंण कोई भडैळै दी दुआरा बाती नांईं नाशदअ, पर कसा होरी बाता उखळा, सह आसा च़ोर डाकू।”
\v 2 “पर ज़ुंण दुआरा बाती नाशा, सह आसा तिन्नां भेडो फुआल,
\v 3 तेऊ लै दैआ दुआरो च़ऊकीदार दुआर खोल्ही, और भेडा शुणां तेऊए हाका, और सह शादा तिन्नां नांऊआ ल्ई करै बागा लै।”
\v 4 “भेडा बागा लै काढी करै हांडा सह फुआल तिन्नां आजू-आजू और भेडा च़ला तेऊ पिछ़ू-पिछ़ू; किल्हैकि तिंयां बछ़ैणा तेऊए बोल।”
\v 5 “पर कसा पराऐ पिछ़ू निं तिंयां कधि नाशदी, पर तेऊ का भागा तिंयां दूर, किल्हैकि तिंयां निं पराऐओ बोल बछ़ैणदी।”
\v 6 प्रभू यीशू खोज़अ तिन्नां का अह दृश्टांत पर तिन्नैं निं अह समझ़अ कि ईंयां कै गल्ला बोली।
\s यीशू असली फुआल
\p
\v 7 यीशू बोलअ तिन्नां लै भी कि, “हूँ बोला तम्हां लै सच्च़ी-सच्च़ी कि भेडो दुआर आसा हूँ।”
\v 8 “ज़ेतरै बी मुखा पैहलै आए, तिंयां आसा च़ोर और डाकू, और भेडा निं तिन्नें बोल शुणीं।”
\v 9 “दुआर आसा हूँ, ज़ै कुंण मूँह करै भितरा लै नाशे, तेऊ भेटणअ मोक्ष; और सह रहणअ भितरा बागा लै एछदअ नाशदअ, घाहा पाणीं खांदअ पिंदअ लागी।”
\v 10 “च़ोर निं किज़ू होरी कामैं एछदअ, सह एछा सिधअ च़ोरी करदअ, मारदअ और बनाशा करदअ। हूँ आसा आअ द एते तैणीं कि सोभी ज़िंदगी भेटे, और बोहूत करै भेटे।”
\v 11 “असली फुआल आसा हूँ, असली फुआल दैआ भेडे तैणीं आपणीं ज़ान बी।”
\v 12 “ज़ुंण मज़दूर हआ, सह निं असली फुआल हंदअ, और नां सह मालक हंदअ, ज़ांऊं बराघ एछा, तेऊ भाळी भागा सह भेडा छ़ाडी दूर और बराघ पाआ तिन्नां भेडा खाई और तिन्नां दळाउआ सातै बातै,
\v 13 सह मज़दूर भागा तिधा का तै कि सह आसा मज़दूर, तेऊ निं भेडो हैळअ फिकर हंदअ।”
\v 14 “असली फुआल आसा हूँ। ज़िहअ मूँह मेरअ बाब बछ़ैणा, तिहअ बछ़ैणा हूँ तेऊ।”
\v 15 “ठीक इहयई, हूँ बछ़ैणा आपणीं भेडा, और मेरी भेडा बछ़ैणा मूँह, और हूँ दैआ आपणीं भेडा लै ज़ान।”
\v 16 “मेरी आसा होर बी भेडा, ज़ुंण एऊ भडैळै दी नांईं आथी, मूँह आसा तिंयां झाळणीं बी ज़रूरी। तिन्नां शुळणअ मेरअ बोल, और, तेखअ हणअ मेरी भेडो एकै छ़ुंड, और एकै फुआल।”
\v 17 "तैहीता बाप्पू मूँह संघै झ़ूरी डाहा, कि हूँ दैआ आपणअ प्राण कि, भी बापस ल्ई सकुँ।"
\v 18 एता निं कोहै मुखा‌ छड़ैऊई सकदअ, पर हूँ दैआ एता आप्पै, मूँह आसा एता दैणेओ हक बी और बापस लणेओ हक बी। अह आज्ञा आसा परमेश्वरै मुल्है दैनी दी।"
\p
\v 19 इन्नां गल्ला पीछ़ू पळी यहूदी आप्पू बिच़ै भी फूट।
\v 20 तिन्नां बिच़ै लागै कई लोग बोलदै कि एऊ दी आसा दुष्टात्मा, एऊ शुणैं किज़ू आसा लागै दै।
\v 21 तिन्नैं होरी बोलअ इहय कि दुश्टात्मां आळै आदमीं ज़ेही निं ईंयां गल्लाई आथी, दुश्टात्मा कै कांणेए खोल्हा आच्छी?
\s यहूदीओ विश्वास नांईं करनअ
\p
\v 22 हिऊंदो त धैळअ, और येरुशलेमैं हुअ येरुशलेमों स्थापना पर्ब।
\v 23 और यीशू मसीह त येरुशलेम मांदरै सुलैमाने कंबरै दी लागअ द घुंमदअ।
\v 24 तैबै यहूदी आए तेऊ फेर और बोलअ कि “ताह केभै तैणीं डाहणैं हाम्हैं दुबिधा दी, ज़ै तूह मसीह आसा, तै बोल हाम्हां का सिधअ कि हूँ आसा।”
\v 25 यीशू दैनअ तिन्नां लै उतर, “कि मंऐ हेरअ तम्हां का बोली, और तम्हैं निं विश्वास करदै, ज़ुंण काम हूँ आपणै बापुए नांऊऐं करा, तिंयां आसा मेरै गुआह।”
\v 26 “पर तम्हैं निं तै विश्वास करदै, किल्हैकि, तम्हैं निं मेरी भेडा जैंदरा का आथी।”
\v 27 “मेरी भेडा शुंणां मेरै बोल, और हूँ बछ़ैणां तिन्नां, और तिंयां हांडा मूँह पिछ़ू-पिछ़ू।
\v 28 और हूँ दैआ तिन्नां लै अनंत ज़िऊण, और तिन्नां निं मेरै हाथा का कोहै छड़ैऊई सकदअ।
\v 29 मेरअ बाप्पू, ज़ुंणीं तिंयां मुल्है दैनीं दी आसा, सह आसा सोभी का बडअ, और तेऊए हाथा का निं कोहै तिन्नां छड़ैऊई सकदअ।”
\v 30 “हूँ और बाप्पू आसा एकै।”
\v 31 यहूदी च़कै प्रभू यीशू लै पाथरै बाहणा लै पाथर।
\v 32 एता भाळी प्रभू यीशू तिन्नां लै बोलअ, “मंऐ कियै आपणै बाप्पूए तरफा का बडै भारी काम, इन्नां मांझ़ै कसा कामां पिछ़ू लाई तम्हैं मुल्है पाथरै बाही?”
\v 33 यहूदी तेऊ लै उतर दैनअ, ‘भलै कामां पिछ़ू निं हाम्हैं ताल्है पाथरै बांहदै, तंऐ की परममशबरे निंदा इहय करै कि तूह बणां आपणैं आप परमेश्वर।”
\v 34 यीशू तिन्नां लै उतर दैनअ, “थारै बधाना दी कै लिखअ द निं आथी कि, “हूँ बोला, तम्हैं आसा ईश्बर।”
\v 35 “ज़ै तेऊ तिन्नां लै ईश्बर बोलअ; ज़सा सेटा परमेश्वर पुजअ (और पबित्र शास्त्रे गल निं छ़ुपी सकदी),
\v 36 तै ज़ुंण पिता परमेश्वरै पबित्र बणांई करै धरती दी भेज़अ, तम्हैं बोला तेऊलै कि तूह करा परमेश्वरे निंदा, तैहीता मंऐ बोलअ कि हूँ आसा परमेश्वरो पुत्र।”
\v 37 “ज़ै हूँ बापुओ काम नांईं करदअ, तै निं मूँह परैंदै विश्वासा करनेए ज़रूरत आथी,
\v 38 पर ज़ै हूँ तेऊए काम करा, तै तम्हैं च़ाऐ मेरअ विश्वास करा, च़ाऐ न करा, पर इन्नां कामों विश्वास ता करा, ताकि तम्हैं का थोघ लागे और समझ़ एछे कि बाप्पू आसा मूँह दी और हूँ आसा बाप्पू दी।”
\v 39 तैबै तिन्नैं तेऊ ढाकणेंए कोशिश की पर सह निं तिन्नें हाथै आअ।
\p
\v 40 तेखअ नाठअ सह जरदण नदी पार एकी ज़ैगा लै, और सह रहअ तिधी, ज़िधी पैहलै बपतिसमअ दैआ थिय।
\v 41 और कई लोगै बोलअ तेऊ सेटा एछी करै कि यहून्ना ता निं कोई बी च़िन्ह रहैऊअ पर ज़ुंण बी तेऊ यीशुए बारै बोलअ, सह थिय सच़
\v 42 और कई लोगै किय तिधी प्रभू यीशू दी विश्वास।
\c 11
\s लाज़रे मौत
\p
\v 1 मरिअम और मारथा ती दुई बैहणी, तिन्नें नगरी एक बेतनिया नांऊएं गरांऊंऐं त एक लाज़र नांओं आदमीं बमार।
\v 2 अह ती सही मरियम, ज़ुंणीं किंमती खुशबूदार इत्रा करै प्रभूए पैर धोए तै और आपणै मूंडे शराळा करै प्रभू यीशुए पैर धोए तै, सह बमार लाज़र त तेसरअ सकअ भाई।
\v 3 तेऊए बैहणीं दैनअ प्रभू यीशू लै फैळअ कि “हे प्रभू, ज़हा संघै तूह बड़ी भारी झ़ूरी डाहा, सह आसा बमार।"
\v 4 एसा गल्ला शुणीं प्रभू यीशू बोलअ, “अह बमारी निं मौता लै आथी पर अह आसा परमेश्वरे गुणगाना हणा लै, कि तेऊ करै परमेश्वरे शोहरूओ गुणगान ह्ई सके।"
\p
\v 5 प्रभू यीशू डाहा त दूई बैहणीं मारथा मरिअम और तिन्नें भाई लाज़रा संघै बड़ी झ़ूरी।
\v 6 ज़ांऊं तेऊ शुणअ, कि लाज़र आसा बमार, ता सह ज़िधी थिय; सह रहअ दुई धैळै तिधी।
\v 7 एता बाद तेऊ आपणैं च़ेलै लै बोलअ कि च़ाला हाम्हां नाशणअ ऐबै यहूदिया लै।
\v 8 च़ेलै प्रभू लै बोलअ, “कि हे प्रभू, मैची ता यहूदी च़ाहा ताह पाथरा करै मारनअ, तज़ी बी तूह तिधा लै च़ालअ?”
\v 9 यीशू तिन्नां लै उतर दैनअ, “धैळिए कै बाराह घांटै निं हंदै? ज़ै कुंण धैळी हांढे, तेउ निं ठोह्ळ लागदी किल्हैकि तेऊका धेछिआ संसारो प्रैशअ,
\v 10 पर ज़ै कुंण राची हांढे, तेऊ लागा ठोह्ळ किल्हैकि राची हआ न्हैरअ।"
\v 11 यीशू तिन्नां का ईंयां गल्ला बोली, और तेता बाद च़ेलै लै बोलअ कि म्हारअ दोस्त गअ सुती, हूँ च़ालअ नाशी तेऊ झ़ैऊंदअ।
\v 12 तैबै च़ेलै तेऊलै बोलअ, “हे प्रभू, ज़ै सह सुती गअ, कै सह बच़णअ?”
\v 13 प्रभू यीशु बोलअ त तिन्नां लै इहय कि लाज़र गअ मरी, पर तिंयां समझ़ै कि प्रभू बोलअ इहय कि सह आसा निंजा सुतअ द।
\v 14 तैबै प्रभू यीशू तिन्नां लै साफ-साफ बोलअ, "कि लाज़र गअ मरी,
\v 15 और हूँ आसा तम्हां संघै खुश कि हूँ आसा तम्हां संघै ईधी, ताकि तम्हैं विश्वास करी सके, पर ऐबै च़ाला, हांम्हां नाशणअ तेऊ सेटा लै।”
\v 16 तैभै थोमा, ज़सा लै दिदूमुस बोला, आपणै साथी च़ेलै लै बोलअ, “च़ाला हांम्हां बी हुअ एऊ संघै मरदै नाशणअ।”
\s यीशू पुनरूत्थान और ज़िबन
\p
\v 17 ज़ांऊं तिंयां तिधी पुजै ता, यीशू मसीह का पतअ च़लअ कि लाज़रा हुऐ घोरी दाबी च़ार धैळै।
\v 18 सह थिय बेतलेहम, येरूशलेमा का कोई दूई मील दूर।
\v 19 और बड़ै भारी यहूदी तै तिधी मारथा मरिअमा सेटा चिंजदै आऐ दै।
\v 20 मारथा प्रभू यीशूए खबर‍ शुणीं आई बाता तैंणीं मिलदी, पर मरिअम रही घरै।
\v 21 मारथा प्रभू यीशू लै बोलअ, “हे प्रभू, ज़ै तूह इधी हंदअ, तै नांईंं त मेरअ भाई कधि मरदअ,
\v 22 पर ऐबै बी आसा मूँह भरोसअ कि ज़ुंण बी तूह परमेश्वरा का मांगे, सह दैणअ परमेश्वरा ताल्है।”
\v 23 प्रभू यीशू बोलअ तेसा लै, कि “हैळअ निं करै, तेरअ भाई हणअ ज़िऊंदअ।”
\v 24 मारथा तेऊ लै बोलअ कि, ‘मुखा आसा थोघ कि पुनरूथाने बगती करनअ ताह सह ज़िऊंदअ।’
\v 25 प्रभू यीशू तेसा लै बोलअ,“ पुनरूथान और ज़िंदगी आसा हूँ आप्पै, ज़ै कुंण मूँह परैंदै विश्वास करे, सह ज़ै मरी बी जाऐ, सह हणअ भीई ज़िऊंदअ।
\v 26 पर ज़ुंण ज़िऊंदअ आसा और मूँह परैंदै विश्वास करा, सह निं अनंतकाल तैणीं मरदअ, कै तूह एसा गल्ला दी विश्वास करा?”
\v 27 तेसा बोलअ, “हां प्रभू हूँ करा एसा गल्ला दी विश्वास कि परमेश्वरो पुत्र मसीह ज़ुंण एऊ संसारा दी एछणैं आळअ थिय, सह आसा तूहैई।”
\s यीशू पाई लेरा
\p
\v 28 इहय बोली करै सह नाठी और आपणीं बैहणीं का च़ुप-च़ुपै बोलअ कि गूरूजी आसा ईधी, सह शादा ताह पोर्ही।
\v 29 इहय शुणीं करै सह तेभी पुजी प्रभू यीशू सेटा।
\v 30 (प्रभू यीशू निं मैची गरांऊंए पुजी थिय, पर सह थिय तिधी मैची ज़िधी तेऊ मारथा भेटी थी।)
\v 31 तिन्नैं यहूदी, ज़ुंण पांडा भितरी तिन्नां लै सुख शांती दैन्दै आऐ दै थियै, तिन्नैं ज़ाणअ कि मरिअम नाठी हणीं लेरदी, तिधा लै ज़िधी लाज़र दाबअ द आसा, और तिंयां बी लागै तेसा पिछ़ू हांढदै।
\v 32 ज़ांऊं मरिअम तिधी पुजी, ज़िधी प्रभू यीशू थिय, तिधी पुजधी तेसा प्रभू यीशु सेटा माथअ टेकअ और पैरा दी उटी बाखा लेरदी-लेरदी बोलअ, “हे प्रभू, ज़ै तूह इधी हंदअ, तै नांईंं त मेरअ भाई मरदअ।”
\v 33 तैबै प्रभू मरिअमा और यहूदी लै ज़ुंण तेसा पिछ़ू आऐ तै, तिन्नां लेरदै भाळी हुअ आपणैं मनै दुखी, और गळ घुघळै भरी बोलअ कि “तम्हैं सह किधी आसा डाहअ द?”
\v 34 तिन्नैं बोलअ, “हे प्रभू च़ाल, आप्पै भाळ।”
\v 35 प्रभू यीशूए आच्छी का लागै आशू बगदै।
\v 36 तैबै यहूदी आप्पू बिच़ै बोलदै लागै कि भाळा अह तेऊ संघा केतरी झ़ूरी डाहा त।
\v 37 पर तिन्नां बिचै कई लोगै बोलअ इहय बी कि ‘अह ज़ुंण काणैं लै आच्छी दैंदअ फिरा, इहय बी निं करी सकअ कि सह मांह्णूं नांईंं मरदअ।’
\s लाज़र ज़िंऊंदअ करनअ
\p
\v 38 बड़अ भारी दुखी ह्ई करै पुजअ यीशू तेसा ज़ैगा, ज़िधी लाज़र दाबअ द त। सह ती एक जुहळ और एकी बडै पथरा करै त जुहळीओ मोहरअ बंद किय द।
\v 39 प्रभू यीशु तिन्नांलै बोलअ कि “एऊ पाथरा बदळा पोर्ही”, तैबै मारथा बोलअ कि “हे प्रभू, तेऊका हणीं ऐबै बास शळैह्न लागीदी, आझ़़ ग्ऐ तेऊ मरी च़ार धैळै ह्ई।”
\v 40 प्रभू यीशू तेसा लै बोलअ, “मंऐ ताखा किज़ै बोलअ त कि ज़ै तूह विश्वास करे ता तै भाळणीं ताह परमेश्वरे महिमां।”
\v 41 तैबै तिन्नें सह पाथर बदळअ पोर्ही और प्रभू यीशू आच्छी सरगा बाखा लै करी बोलअ कि, “हे पिता परमेश्वर, हूँ करा ताल्है धन्याबाद कि त्ऐं हेरी मेरी शूणीं,
\v 42 मुखा त थोघ कि तूह शुणा हर बगत मेरी, पर इहय बोलअ म्ऐं तै कि ज़ुंण ईंयां लोग फेर फिरदै आसा, ईंयां बी विश्वास करे कि तंऐ आसा हूँ भेज़अ द।”
\v 43 इहय बोली करै तेऊ ज़ोरै हाक पाई कि “हे लाज़र, बागा लै निखळ।”
\v 44 ज़ुंण लाज़र मरी गअ थिय, सह निखळअ बागा लै, तेऊओ शरीर त मरगे कापळै करै पळेठूअ द और तेऊओ मूंह त कुआया करै बंद। तैबै तिन्नां लै प्रभू यीशू बोलअ “एऊ खोला पोर्ही और एऊ दैआ नाशणैं।”
\s यीशूए खलाफ षड़यंत्र
\r (मत्ती 26:1-5; मरकुस 14:1,2; लूका 22;1,2)
\p
\v 45 तैबै कई यहूदी ज़ुंण तिधी मरिअमां सेटा लै आऐ दै थियै तिन्नैं एऊ च़मतकारा भाळी किय तिन्नां मांझ़ै किय कई तेऊ दी विश्वास।
\v 46 और तिन्नां बिच़ै कई ज़ह्णै फरीसी सेटा नाशी दैनअ एऊ कामों समाच़ार।
\v 47 इहय‍ शुंणी याजकै और माहायाजकै कठा ह्ई करै एक सभा की, और बोलअ कि “हांम्हैं कै करा, अह मांह्णू ता बड़ै च़िन्ह च़मतकार रहैऊआ?”
\v 48 ज़ै हांम्हैं एऊलै एही ई छ़ूट दैन्दै रहे, ता सोभी करनअ तेउ परैंदै विश्वास, और रोमीं करनअ म्हारी ज़ैगा और देशा दी कबज़अ।
\v 49 तैबै तिन्नां बिच़ै काईफा ज़ुंण तेसा साला माहायाजक थिय, तेऊ बोलअ, “तम्हैं निं किछ़ ज़ाणदै,
\v 50 और ना इहय सोच़दै कि तम्हां लै आसा अह भलअ कि म्हारै लोगा लै एक मांह्णू मरे, सारी ज़ाती ता नाश ना होए।”
\v 51 सह गल निं तेऊ आप्पू बाखा बोली, पर तेसा साला माहायाजक हणेंए नातै की भबिष्यबाणीं, कि यीशू मरनअ तेसा ज़ाती लै,
\v 52 ना कि सिधअ तेसा ज़ाती लै, पर एते तैणीं बी कि परमेश्वरे छिंगुऐ दै बच्च़ै बी कठा करे।
\v 53 और तेसा ई धैळी ओर्ही लागै तिंयां यीशू मारने जोगा करदै।
\p
\v 54 तैहीता तधा पोर्ही निं यीशू तिन्नां बिच़ै प्रगटअ नाठअ, पर तिधा का ज़ंगला नेळ देशै एकी ईफराईम नांऊंए नगरी लै नाठअ और आपणैं च़ेलै संघै लागअ तिधी रहंदअ।
\p
\v 55 और यहूदीओ फसह पर्ब थिय नेळ, और सराज़ा का बी नाठै कई लोग येरुशलेम तेऊ पर्बा लै ताकि आपणैं आप शुध करी सके।
\v 56 ता तिंयां लागै यीशू लोळै और मांदरै खळै ह्ई बोलदै कि तम्हैं कै समझ़ा? कि सह पर्बा लै एछणअ कि नांईंं?
\v 57 फरीसी और माहायाजकै बी त सोभी का इहय बोली डाहअ द कि, ज़ै कसा का यीशू धेछिए, तै खोज़ै हाम्हां का, हांम्हां ढाकणअ सह॥
\c 12
\s यीशूए पैरै इत्र तरैळणअ
\r (मत्ती 26:6-13; मरकुस 14:3-9)
\p
\v 1 तेखअ प्रभू यीशू मसीह फसहे पर्बा का छ़हा धैळै पैहलै बेतनियाह लै आअ, ज़िधी लाजर थिय, ज़ुंण प्रभू मरी करै किय त ज़िंऊंदअ।
\v 2 तिधी तिन्नैं प्रभू लै रोटी बणांई, मार्था सेऊआ टैहली करदी और लाज़र बी थिय तिन्नां बिच़ै रोटी खांदअ बेठअ द ज़ुंण यीशू संघै रोटी खांदै तै बेठै,
\v 3 तैबै मरिअमैं आधअ सेर ज़टामांसीओ खुशबूदार इत्रा करै प्रभूए पैर धोऐ ओर आपणैं मुंडे शराळा करै टुशै प्रभुए पैर, और इत्रे खुशबू भरूई सारै घरै और सारअ घर हुअ खुशबूदार।
\v 4 पर तिन्नां च़ेलै बिच़ै यहूदा इसकरोती ज़ुंणीं यीशू पकड़ाऊणै आळअ त, तेऊ बोलअ,
\v 5 'अह ईत्र चिई शए दनारै बेच़ी करै कंगाळा लै किल्है निं दैनअ?'
\v 6 तेऊ निं अह गल तै बोली कि तेऊ थी कंगाळो फिकर, तेऊ बोली अह तै सह त च़ोर। तेऊ का रहा ती ढबे थैली, और तेता का करा त सह च़ोरी।
\v 7 यीशू बोलअ, “तेऊ दै मेरी दाबणेए धैळी तैणीं एकै रहणैं,
\v 8 कंगाळ रहणै तम्हां संघै कबल्लै पर हूँ निं तम्हां संघै कबल्लअ रहणअ।”
\s लाज़रे खलाफ षड़यंत्र
\p
\v 9 यहूदी बिच़ै ज़ुंण आम लोग ज़ुंण यीशूए बारै किछ़ निं बोलदै तै, तिन्नां का गअ थोघ लागी कि सह आसा तिधी, तिंयां निं सिधै यीशूए तैणीं तिधा लै भाळै आऐ पर तिंयां आऐ तैबी कि लाज़र भाळणअ ज़ुंण यीशू मरी करै ज़िऊंदअ किय त।
\v 10 माहायाजकै दैनअ इहय हुकम कि लाज़रा बी पा एबै मारी
\v 11 किल्हैकि तेऊए बज़हा नाठै कई यहूदी और तिन्नैं किय प्रभू यीशू दी विश्वास।
\s येरूश्लेमैं विजय प्रवेश
\r (मत्ती 21:1-11, मरकुस 11:1-11; लूका 19:28-40)
\p
\v 12 दुजै धैळै बड़ै भारी लोगै ज़ुंण येरूशलेमे पर्बा लै आऐ थियै, इहय शुंणीं कि प्रभू यीशू आसा लागअ द येरूशलेमां लै एछदअ,
\v 13 तिन्नैं खज़ूरे शांह्णटी आणीं और प्रभू यीशू सेटा लै नाठै शदाणूं, और ज़ोरै-ज़ोरै लागै बोलदै, होशान्ना, होशान्ना, धन्य इस्त्राएले राज़ै लै ज़ुंण परमेश्वरे नांऊंएं एच्छा।
\p
\v 14 तैबै यीशू मसीह एक गाधैए बच्च़अ भेटअ और सह बेठअ तेऊ परैंदै।
\v 15 ज़िहअ पबित्र शास्त्रा दी लिखअ द आसा कि
\q1 “हे सिओनें बेटी,
\q2 डरै निं आथी,
\q1 भाळ, तेरअ राज़अ आसा लागअ द
\q2 गाधेए बच्च़ै परैंदै बेशी एछदअ।”
\p
\v 16 तेऊए च़ेलै निं पैहलै इंयां गल्ला समझ़ी ती, पर ज़ैबै यीशू मसीह महींमा दी प्रगट हूअ, तैबै तिन्नां आद फिरी कि इंयां गल्ला आसा यीशू मसीहे बारै शास्त्रा दी लिखी दी, और लोगै किय तेउ संघै इहय बर्ताअ।
\v 17 तबै छ़ुंडा बिच़ा का लोगै ज़ुंण तेभै तेऊ संघै थियै, एही ग्वाही दैनी कि यीशू शादअ लाज़र जुहळी दी दाबअ द लाज़र बागा लै, और मुंऐं दै बिच़ा का किय ज़िऊंदअ।
\v 18 एऊई कारणैं आऐ तै लोग यीशू मसीह सेटा मिलदै, किल्हैकि तिन्नैं शुंणअ त कि यीशू किय अह च़मत्कार।
\v 19 तैबै फरीसी आप्पू बिच़ै गल्ला लागै कि, सोच़ा ता सही आरो, थारै निं किछ़ ह्ई सकदअ, भाळा, सारी दुनिंयां च़ाली तेऊ पिछ़ू ह्ई!
\s यूनांनीं लोगो यीशू लोळै लागणअ
\p
\v 20 ज़ुंण लोग तेऊ पर्बा लै भज़न करदै आऐ दै थियै, तिन्नां बिच़ै थियै कई यूनानी बी।
\v 21 तिन्नैं गलीले बैतसैदा गरांऊंऐ रहणैं आळै फिलिप्पुसा सेटा नाशी करै अरज़ की, कि “हे शीरीमान हांम्हैं च़ाहा प्रभ यीशू सेटा मिळणअ।”
\v 22 फिलिप्पुसै बोली ईंयां गल्ला आपणैं साथी आंदरिआसा का, और तिंयां दुई बोलअ प्रभू यीशू का।
\v 23 एसा गल्ला शुंणी प्रभू यीशू तिन्नां का बोलअ, “सह बगत गअ एच्छी कि मांह्णूए शोहरूओ गुणगान हो।
\v 24 हूँ खोज़ा तम्हां का सच्च़ी-सच्च़ी कि, ज़ेभै तैणीं गिंहूंओ दाणअ खेच़ै दी पळी करै नांईं मरदअ, तेभै तैणीं रहा सह एकै पर जांऊं सह मरा, तेखअ लागा तेथ कई दाणैं।”
\v 25 “ज़ुंण आपणैं प्राणां का प्रेंम करा, सह खोआ तेता; पर ज़ुंण एऊ संसारै आपणै प्राणां का प्रेंम नांईंं करदअ, सह डाहा अनंत ज़िऊंणां तैणीं तेता सभाळी।”
\v 26 ज़ै कुंण मेरी सेऊआ करा, सह लागै मूँह पिछ़ू हांढदअ; और ज़िधी हूँ आसा, तिधी हणअ मेरअ सेऊआकार बी। ज़ै कुंण मेरी सेऊआ करे; तेऊ भेटणअ बाप्पू परमेश्वरा का आदरमान।
\s क्रूसे मौतो संकेत
\p
\v 27 “ऐबै लागअ मेरअ ज़िऊ घबरांदअ, इहय करै मंऐ कै लाअ तम्हां लै बोली? पर हूँ पुजअ दा एतेई तैणीं एऊ बगता दी।”
\v 28 “हे पिता, आपणैं नांऊंए महिंमा कर,” तैबै एक आकाशबाणीं हुई, कि मंऐं आसा हेरी दी एऊए महिंमा करी, और आजू बी रहणअ करदअ।”
\v 29 ज़ुंण तिधी खह्ळूऐ दै लोग शुणैं तै लागै दै, तिन्नैं बोलअ कि गुळूबिजळू लागअ, और कई बोलअ कि स्बर्गदूतै कीई एऊ संघै गल्ला।
\v 30 एता लै प्रभू यीशू बोलअ कि अह शबद निं मुल्है आई पर अह आसा तम्हां लै।
\v 31 एबै हणअ ऐसा दुनिंओ न्याय, एसा दुनिंआ दी कबज़ै करनै आळअ काढणअ ऐबै बागा लै।
\v 32 ज़ै मूँह एसा दुनिंयां का उझै च़के, तै निंणै मूँह सोभ आप्पू सेटा लै।”
\v 33 इहय बोली करै की तेऊ अह गल प्रगट कि सह केही मौता मरनअ।
\v 34 एसा गल्ला शुंणीं लोगै तेउ लै बोलअ, कि हांम्हैं आसा बधाना दी अह गल शुणीं दी कि मसीह रहणअ हमेशा ज़िंऊंदअ, पर तै तूह किल्है बोला कि मांह्णूओ शोहरू आसा उछ़टै दी छ़ड़ाऊणअ ज़रूरी?
\v 35 अह मांह्णूंओ शोहरू कुंण आसा? प्रभू यीशू तिन्नां लै बोलअ, “दिऊअ आसा थोळी घळी तम्हां सेटा, ज़ेभै तैणीं दिऊअ तम्हां सेटा आसा, तेभै तैणीं लागा हांढदै; इहय निं हआ कि तम्हैं रहा न्हैरै दी, ज़ुंण न्हैरै दी हांडा, तेऊ का निं इहय पतअ हंदअ कि केसी नाशणअ।”
\v 36 ज़ेभै तैणीं दिऊअ तम्हां संघै आसा, दीऊएओ विश्वास करा ताकि तम्हैं दिउए लुआद बणीं सके।
\s यहूदीओ विश्वास नांईं करनैं दी टेकी रहणअ
\p इन्नांं गल्ला बोली करै लागअ यीशू मसीह हांढदअ और तिन्नें नज़रा का रहअ दूर ई।
\v 37 और तेऊ रहैऊऐ तिन्नां का कई च़िन्ह पर तैबी बी निं तिन्नैं विश्वास किय।
\v 38 तै बी कि याशायाह भबिष्याबकतो सह बच़न पुरअ हो कि,
\p “हे प्रभू म्हारै गल्लो भरोसअ कुंणीं किय? और प्रभूए बाहो बल कसा दी हुअ प्रगट?”
\v 39 याशायाह बोलअ भी कि तिंयां निं इहय करै विश्वास करी सकै कि,
\p
\v 40 “तेऊ की तिन्नें आच्छी कांणीं और तिनों मन किय काठअ, इहय निं होए कि तिंयां भाळे और मना का समझ़े, और तिंयां बदळे और हूँ करूँ तिन्नां च़ांगअ।"
\v 41 याशायाह बोली ईंयां गल्ला तैबै ज़ांऊ तेऊ प्रभूए मंहिंमा भाळी।
\v 42 तैबी कई सरकारी अफसरै किय यीशू दी विश्वास पर फरिसीए कारण निं तिंयां प्रगटै मंदै थियै, ताकि इहय ना हो कि तिन्नां तिंयां अराधना घरा का बागै ना काढे।
\v 43 किल्हैकि मांह्णूंए तरीफ करनी लागा ती तिन्नां परमेश्वरे तरीफा का ज़ादी प्यारी।
\s यीशूए वच़न : न्याये आधार
\p
\v 44 प्रभू यीशू बोलअ तिन्नां लै ज़ोरै-ज़ोरै कि, “ ज़ुंण मूँह परैंदै विश्वास करा, सह निं मूँह परैंदै पर सह करा मेरै भेज़णैं आळैओ विश्वास।
\v 45 और “ज़ुंण मूँह भाळा, सह भाळा मेरै भेज़णैं आळै।”
\v 46 हूँ आसा आअ द एऊ संसारै दिऊअ बणीं, ताकि ज़ुंण मूँह दी विश्वास करे, सह न्हैरै दी ना रहे।"
\v 47 "ज़ै कुंण मेरी गल्ला शुंणीं करै नांईं मने, तेऊलै बी निं हूँ दोष लांदअ, किल्हैकि हूँ निं संसारा लै दोषा लांदअ आथी आअ द, पर हूँ आअ दा संसारा बच़ाऊंदअ।”
\v 48 “ज़ुंण मूँह तुछ समझ़ा, और मेरी गल्ला नांईंं मंदअ, तेऊ लै दोषा लाणैं आळअ आसा मेरअ बोल, ज़ुंण मंऐं बोलअ, तेऊ करै लागणअ आखरी बगती तेऊ लै दोष।
\v 49 किल्हैकि मंऐ निं आप्पू बाखा गल्ला की, पर पिता ज़ुंणीं हूँ भेज़अ द आसा, तेऊ आसा मुल्है आज्ञा दैनीं दी कि कै बोळणअ? और कै खोज़णअ?
\v 50 और हूँ ज़ाणा कि तेऊए आज्ञा आसा अनंत ज़िऊण; तैहीता हूँ बोला कि, ज़िहअई पिता परमेश्वरै मुखा खोज़अ, तिहअई मंऐ बोलअ।”
\c 13
\s यीशूए च़ेले पैर धोणैं
\p
\v 1 फसहे पर्बा का पैहलै ज़ांऊं यीशू का थोघ लागअ कि मेरी ग्ई सह घळी एच्छी कि ऐबै एऊ संसारा छ़ाडी लागणअ नाशणअ पिता सेटा लै बापस, प्रभू यीशू किय आखरी तैणीं तिहअई प्रेंम ज़िहअ सह पैहलै करा त।
\v 2 ता, ज़ांऊं शैतान, यहूदा इसकरोतीए मनैं मुकअ त इहय पाई कि यीशू मसीह बझ़ैळणअ ढाकणैं, तैबै बैळी खाणेंए बगती;
\v 3 प्रभू यीशू का गअ थोघ लागी कि पिता परमेश्वरै की सोभ गल्ला मेरे हाथै और हूँ आसा परमेश्वरा सेटा का आअ द और मूँह लागा ऐबै परमेश्वरा सेटा लै बापस नाशणअ,
\v 4 रोटी खाणैं का उझ़ूअ खळअ और आपणीं घेरी का झिकळै खोलै, और गाचू बाह्नअ आपणीं कुछी।
\v 5 तैबै डबरू दी पाणीं भरी लागअ च़ेले पैरा धोंदअ और ज़ुंण गाचू कुछी बाह्नअ द त, तेता करै लागअ तिन्नें खूरा टुशदअ।
\v 6 ज़ांऊ सह शिमोन पतरसा सेटा पुजअ, तेऊ बोलअ, “हे प्रभू, तंऐ कै मेरै पैर लाऐ धोई?”
\v 7 प्रभू यीशू मसीह तेऊ लै उतर दैनअ, “ज़ुंण हूँ एभै करा, मैची निं ताह एते समझ़ आथी, पर एता बाद जाणअ तूह समझ़ी।"
\v 8 पतरसै बोलअ, “हूँ निं दैंदअ कधि ताह आपणैं पैर धोणैं।" इहय शुणीं प्रभू यीशू उतर दैनअ, “ज़ै हूँ तेरै पैर नांईंं धोऊं ता तै निं मूँह संघै तेरअ कोई हेसअ आथी।”
\v 9 इहय शुणीं पतरसै बोलअ, “हे प्रभू, “तै धो मूँह खूरा संघै मेरै हाथा मुंहा संघी।”
\v 10 यीशू तेऊ लै बोलअ, “ज़ुंण न्हैऊई आसा गअ द, तेऊ निं हाथा का सुआई होर धोणें ज़रूरत आथी, सह आसा बिलकुल साफ। तम्हैं बी आसा साफ पर सोभै निं आथी।”
\v 11 तेऊ का थिय थोघ कि सह कसा बझ़ैळणअ ढाकणैं, तैहीता तेऊ इहय बोलअ कि तम्हैं निं सोभै साफ आथी।
\p
\v 12 ज़ांऊ सह तिन्नें खूर धोई मुकअ, और झिकळै बाह्निं करै भी तिन्नां बिच़ै बेठअ, तैबै तिन्नां लै बोलदअ लागअ, “तम्हैं एसा गल्ला समझ़ै बी कि मंऐ तम्हा संघै कै किय?”
\v 13 “तम्हैं बोला मुल्है गुरू और प्रभू, एसा गल्ला बोला तम्हैं ठीक, किल्हैकि हूँ आसा,
\v 14 ज़ै मंऐ गूरु और प्रभू ह्ई करै बी थारै खूर धोऐ, ठीक ईहैई लागा तम्हां बी एकी दूजेए खूर धोणै।”
\v 15 “किल्हैकि मंऐ रहैऊअ तम्हां का करी करै, कि ज़िहअ मंऐ तम्हां संघै किय, तिहअ करा तम्हैं बी,
\v 16 हूँ बोला तम्हां लै सच्च़ी-सच्च़ी कि दास निं आपणैं मालक का बडअ हंदअ, ना भेज़अ द भेज़णै आळै का बडअ हंदअ।”
\v 17 “तम्हैं ज़ाणा इन्नांं गल्ला, पर धन्य हणैं तम्हैं तै, ज़ै तिन्नां गल्ला दी च़ले (मने)।”
\v 18 हूँ निं तम्हां सोभीए बारै आथी बोलदअ लागअ द, ज़ुंण मंऐ च़ुनी आसा हेरै दै, पर अह आसा तै कि, पबित्र शास्त्रो इहय लिखअ द पुरअ होए कि, “ज़ुंण मेरी रोटी खा, तेऊ च़की मुल्है लात।”
\v 19 “एसा गल्ला हणैं का आसा लागअ द हूँ तम्हां का पैहलै बोलदअ, ताकि ज़ेभे अह गल होए, तेता बाद करे तम्हैं विश्वास कि हूँ आसा सहैई।”
\v 20 हूँ बोला तम्हां का सच्च़ी-सच्च़ी की, “ज़ुंण मेरै भेज़ैदैओ सुआगत करा, सह करा मेरअ सुआगत, और ज़ुंण मेरअ सुआगत करा, सह करा मेरै भेज़णै आळैओ सुआगत।”
\s विश्वासघात हणैं बाखा शारअ
\r (मत्ती 26:20-25; मरकुस 14:17-21; लूका 22:21-23)
\p
\v 21 इन्नांं गल्ला बोलदी भरूऐ यीशूए भितरा का आत्मां दी गळ-घूघळै, और बोलअ कि, “हूँ बोला तम्हां का सच्च़ी-सच्च़ी इहय कि तम्हां बिच़ै आसा एक इहय ज़सा हूँ ढाकणैं बझैळणअ।”
\v 22 च़ेलेए मनै पळअ इहय बैहम कि अह हाम्हां मांझ़ै कसा लै आसा लागअ द बोलदअ? और तिंयां लागै एकी दुजेए मूंहै भाळै।
\v 23 तेऊए च़ेलै बिच़ै एकी ज़ुंण यीशू संघै बड़अ प्रेंम डाहा त, सह त प्रभू यीशूए हिका बाका लै ढूळी करै बेठअ द,
\v 24 तैबै शिमोन पतरसै तेऊ बाखा शारअ करी करै पुछ़अ कि अह कसरै बारै आसा लागअ द बोलदअ?
\v 25 तैबै तेऊ तिहअई करै प्रभू यीशुए हीका बाखा ढूळी करै पुछ़अ, “हे प्रभू, “सह कुंण आसा?” यीशु उतर दैनअ, “ज़सा लै मूँह रोटीओ म्हार डबेऊई करै दैणअ, सहैई आसा।”
\v 26 तेखअ दैनअ तेऊ रोटिओ म्हार डबेऊई करै शमोंने शोहरू यहूदा इसकरोती लै।
\v 27 ता, म्हारा ढाकधी बसअ तेऊ दी शैतान, तैबै प्रभू यीशू तेऊ लै बोलअ, “जु़ंण तंऐ करी आसा लाअ द, तेऊ कर छ़ेकै।"
\v 28 पर तिधी बेठै दै निं कोही बी अह गल समझ़ी कि यीशू अह गल तेऊ लै किल्है बोली।
\v 29 यहूदा का ह्आ तै ढबेए थैली, इहय करै कई समझ़अ इहय कि यीशू बोलअ तेऊले कि ज़ुंण च़िज़ा हाम्हां पर्बा मनाऊंणा लै लोळी, तिन्नां आण हाटी का ल्ई, या इहय कि भुखै नचिशै लै एछ किज़ै दैई।
\v 30 तैबै सह नढैऊए रोटीए म्हारा ल्ई नाठअ राची बागा लै।
\s नंऊंईं आज्ञा
\p
\v 31 ज़ांऊं सह बागा लै नाठअ, तैबै प्रभू यीशू मसीह बोलअ, “ऐबै हुई मांह्णूए शोहरूए महिंमा और परमेश्वरे महिंमा हुई तेऊ दी।"
\v 32 “तेखअ परमेश्वरा बी करनीं आपणैं मनैं तेऊए महिंमा एभी।"
\v 33 “हे लान्हैओ, हूँ आसा थोळी घळी तम्हां सेटा, तेखअ हणैं तम्हैं मूँह लोळै, और ज़िहअ मंऐ यहूदी का बोलअ कि ज़िधा लै हूँ नाशणअ तिधी निं तम्हैं एछी सकदै, और तिहअई बोला हूँ ऐबै तम्हां लै।”
\v 34 “ऐबै दैणीं मूँह तम्हां लै एक नंऊंई आज्ञा, कि “एकि दुजै संघै डाहा झ़ूरी, ज़ेही मंऐ तम्हां लै झ़ूरी की तेही झ़ूरी करा तम्हैं एकी दुजै लै,
\v 35 ज़ै तम्हैं आप्पू बिच़ै झ़ूरी डाहे, तेता करै बछ़ैळणैं तम्हैं कि तम्हैं आसा मेरै च़ेलै।”
\s पतरसे नांईं करनें बारै शारअ
\r (मत्ती 26:31-35; मरकुस 14:27-31; लूका 22:31-34)
\p
\v 36 शिमोन पतरसै प्रभू लै बोलअ, “हे प्रभू, तूह किधा लै च़ालअ नाशी?” प्रभू यीशू तेऊ लै उतर दैनअ, “ज़िधा लै हूँ नाशणअ तिधा लै निं तूह मूँह पिछ़ू एभी एछी सकदअ, पर एता बाद एछणअ तूह मूँह पिछ़ू।”
\v 37 पतरसै बोलअ, हे प्रभू , “हूँ ताह पिछ़ू एभी किल्है निं एछी सकदअ? हूँ सका तेरी तैणीं आपणीं ज़ान बी दैई।”
\v 38 यीशू बोलअ, “तूह कै मेरी तैणीं आपणीं ज़ान बी सका दैई? हूँ बोला ताल्है सच्च़ी-सच्च़ी कि दोती मुरगै बाशणैं का पैहलै करनअ ताह मूँह बछ़ैळणा का नाईं।”
\c 14
\s परमेश्वरा सेटा पुजणेंओ रसतअ
\p
\v 1 “तम्हैं निं हैळअ करी, तम्हैं करा परमेश्वरो विश्वास, मूँह परैंदै बी डाहा विश्वास,
\v 2 मेरै बाप्पूए घरै आसा रहणा लै बड़ी भारी ज़ैगा, ज़ै नांईंं हंदी, तै हेरनअ त मूँह तम्हां लै बोली, हूँ आसा च़ालअ द तम्हां लै ज़ैगा बणांदअ नाशी।
\v 3 ज़ांऊं मूँह तम्हां लै ज़ैगा बणांई हेरनी, तेखअ एछणअ मूँह बापस फिरी और तम्हैं बी निंणैं मूँह आप्पू संघै, ताकि ज़िधी हूँ रहूं तिधी तम्हैं बी तिधी रही सके।”
\v 4 “तम्हां का आसा थोघ कि हूँ किधा लै नाशणअ, तिधा लै नाशणेओ रसतअ बी हेरा तम्हैं ज़ाणीं।”
\v 5 थोमा तेऊ लै बोलअ, “हे प्रभू, हांम्हां का नि थोघै कि तूह किधा लै नाशणअ, ता बातो थोघ किहअ करै च़ालअ हाम्हां का लागी?”
\v 6 प्रभू यीशू तेउ लै बोलअ, “मार्ग, सचच़ाई और ज़िंदगी आसा हूँ, मूँह बिण्हीं निं बाप्पू सेटा कोहै पुजी सकदअ।”
\v 7 “ज़ै तम्हैं हूँ बछ़ैणअ हंदअ, तै बछ़ैळणअ त तम्हां मेरअ बाब बी, और एभा पोर्ही बछ़ैणा तम्हैं और भाळी बी हेरअ।”
\v 8 फिलिप्पुसै यीशू लै बोलअ, “हे प्रभू, बाप्पू रहैऊ हांम्हां का, और अहैई आसा हाम्हां लै बडी गल।”
\v 9 यीशू तेऊ लै बोलअ, “हे फिलिप्पुस, एतरै धैळै ओर्ही आसा हूँ तम्हां संघै, और तूह कै मूँह बछ़ैणदअ निं आथी? ज़ुंणीं हूँ भाळअ, तेऊ भाळअ बाप्पू, तूह इहय किल्है बोला कि बाप्पू निं हांम्हैं भाळी।”
\v 10 तूह कै विश्वास निं करदअ कि हूँ आसा बाप्पू दी और बाप्पू आसा मूँह दी? इन्नां गल्ला ज़ुंण हूँ तम्हां का बोला; इन्नां निं हूँ आप्पू बाखा बोलदअ, पर बाप्पू करा मूँह दी रही करै आपणैं काम।”
\v 11 “मेरी एसा गल्लो भरोसअ करा कि हूँ आसा बाप्पू दी और बाप्पू आसा मूँह दी, इहय नाईं ता मेरै कामां भाळी करा भरोसअ।”
\p
\v 12 “हूँ बोला तम्हां का सच्च़ी-सच्च़ी कि ज़ुंण मूँह दी विश्वास करा, तेऊ करनै तिंयां सारै काम ज़ुंण हूँ करा, ईंयां ता हुऐ पर तेऊ करनै एता का बी बडै-बडै काम, किल्हैकि हूँ च़ालअ ऐबै बाप्पू सेटा लै नाशी।”
\v 13 “और ज़िहअ बी तम्हैं मेरै नांऊंऐ मांगे, मूँह दैणअ तम्हां लै तिहअ ई, ताकि शोहरु करै बाप्पूओ गुणगान होए।”
\v 14 “ज़ै तम्हैं मुखा मेरै नांऊंए मांगे, मूँह करनअ सह।
\s पबित्त आत्में प्रतिज्ञा
\p
\v 15 ज़ै तम्हैं मूँह संघै झ़ूरी डाहा, तै मनणीं तम्हां मेरी आज्ञा बी,
\v 16 और मूँह करनी बाप्पू का अरज़ कि तम्हां लै भेज़ एक होर मददगार, ज़ुंण कबल्लअ तम्हां संघै रहे,
\v 17 मतलब सच्च़ाईओ आत्मां, तेऊ निं संसार मनी सकदअ, किल्हैकि सह निं तिन्नां का धेछदअ और ना ता तिंयां बछ़ैणदै आथी, सह आत्मां हणअ तम्हां दी और तम्हैं बछ़ैणा तेऊ और सह रहा तम्हां संघै।”
\p
\v 18 “हूँ नि कधि तम्हां अनाथ छ़ाडदअ, हूँ रहणअ आप्पै तम्हां संघै।”
\v 19 “थोळी घळी बाद निं अह दुनिंयां मूँह भाळी सकदी पर तम्हैं सका मूँह भाळी इहय करै कि हूँ आसा ज़िऊंदअ और तम्हैं बी रहणैं ज़िऊंदै,
\v 20 तेसा धैळी ज़ाह्ळणअ तम्हां कि हूँ आसा बाप्पू दी, और तम्हैं आसा मूँह दी, और हूँ आसा तम्हां दी।"
\v 21 “ज़सा का मेरी आज्ञा आसा, और ज़ुंण तिन्नां मना, सहैई डाहा मूँह संघै सच्च़ी झ़ूरी और तेऊ संघै डाहणीं मेरै बाप्पू बी झ़ूरी और मूँबी डाहणीं तेऊ संघै झ़ूरी और मूँह हणअ आप्पू तेऊ दी प्रगट।
\v 22 यहूदा (ज़ुंण इसकरोती नांईं आथी) यीशू लै बोलअ, “हे प्रभू, इहय किज़ै हुअ कि तूह च़ाहा हणअ हाम्हां दी प्रगट और दुनिंयां दी निं च़ाहंदअ?”
\v 23 प्रभू यीशू तेऊ लै बोलअ, “ज़ै कुंण मूँह संघै झ़ूरी डाहा, तै मनणीं तेऊ मेरी आज्ञा, और मेरै बाप्पू बी करनी तेऊ संघै झ़ूरी और हाम्हां एछणअ तेऊ सेटा लै और तेऊ संघै बसणअ।”
\v 24 “ज़ुंण मूँह संघै झ़ूरी निं करदअ, सह निं मेरी आज्ञा मंदअ। ज़ुंण बच़न तम्हैं शुणा, सह निं मेरअ आथी पर सह आसा मेरै बापुओ, ज़ुंणीं हूँ भेज़अ द आसा,
\p
\v 25 ईंयां सोभ गल्ला खोज़ी मंऐ तम्हां का तम्हां बिच़ै रही करै।”
\v 26 “पर मददगार, पबित्रात्मा ज़ुंण बाप्पू मेरै नांऊंऐ तम्हां लै भेज़णअ, तेऊ सखाऊणीं तम्हां का सोभै गल्ला और ज़ुंण गल्ला मंऐ तम्हां का खोज़ी दी आसा, तेऊ फरेऊणीं तिन्नां सोभी गलै तम्हां का आद।’
\v 27 हूँ दैऊं तम्हां लै शांती, ज़िहअ संसार हैळअ फिकर दैआ, तिहअ निं हूँ तम्हां लै दैंदअ, मूँह दैणी तम्हां लै आपणी शांती ताकि थारअ मन ना घबराए; ना डरे।”
\v 28 “तम्हैं शुणंअ मुखा इहय कि हूँ च़ालअ नाशी और तम्हां सेटा लै एछणअ बापस फिरी, ज़ै तम्हैं मूँह संघै झ़ूरी डांहदै, तै हणैं तै तम्हैं एसा गल्ला शुंणी खुशी कि हूँ च़ालअ बाप्पू सेटा लै नाशी, किल्हैकि बाप्पू आसा मुखा बडअ।
\v 29 और मंऐ हेरअ एता हणै का पैहलै तम्हां का खोज़ी, ज़ेभै सह ह्ई जाए तेभै करनअ तम्हां भरोसअ।”
\v 30 “ऐबै निं मूँह तम्हां संघै खासी गल्ला करनी, किल्हैकि एसा दुनियों सरदार ग्अ एछी, और मुखा निं तेऊओ किछ़ै आथी
\v 31 पर अह हणअ तै कि दुनिंयां का थोघ लागे कि हूँ डाहा बाप्पू संघै झ़ूरी, और ज़िहअ बाप्पू मुल्है ढेअ करा, हूँ करा, हूँ करा तिहअई। उझ़िआ, च़ाला इधा का।”
\c 15
\s यीशू सच़्च़ी बेल
\p
\v 1 “सच्च़ी बेल आसा हूँ, और मेरअ बाप्पू आसा ज़िमिंदार।”
\v 2 “ज़ुंण डाळी मूँह दी आसा, और फळ नाईं दैंदी, सह पाणीं तेऊ काटी। और ज़ुंण डाळी फळा दैंदी होए, तेते करनी तेऊ छांग ताकि होर बी ज़ादी फसल होए।”
\v 3 ज़ुंण मंऐ बच़न तम्हां का बोलअ, तेता करै आसा तम्हैं शुध।
\v 4 “तम्हैं रहा मूँह दी टेकी, और हूँ रहूँ तम्हां दी, ज़ेही शाह्णटी बेला दी टेकी नां रहे, तै निं सह आपणैआप फळ दैई सकदी। ठिक तिहअई ज़ै तम्हैं मूँह दी टेकी नाईं रहे, तै निं तम्हैं फळ दैई सकदै।"
\v 5 “हूँ आसा अंगूरे बेल, तम्हैं आसा शांह्णटी, ज़ुंण मूँह दी टेकी रहा, और बेला दी आसा, तेथ लागा ज़बरदस्त फसल, किल्हैकि मुखा ज़ुदै ह्ई करै निं तम्हैं किछ़ै करी सकदै।”
\v 6 “ज़ै कुंण मूँह दी टेकी नाईं रहे, ता सह शोटणअ धरना लै ज़ेही शुकी दी शाह्णीं शोटा और लोग निंयां तिन्नां झाळी करै आगी ज़ाळणा लै और तिंयां दझ़ा आगी जैंदरी।”
\v 7 “ज़ै तम्हैं मूँह दी टेकी रहे और मेरी गल्ला बी तम्हां दी टेकी रहे, तै तम्हैं ज़ुंण बी मांगे सह भेटणअ तम्हां।”
\v 8 “मेरै बाप्पूओ गुणगान ह्आ एता करै कि ज़ै तम्हां दी खासी फसल लागे और तैही हणै तम्हैं मेरै च़ेलै।
\v 9 ज़ेही बाप्पू मूँह संघै झ़ूरी की तेही झ़ूरी की मंऐ तम्हां संघै, मेरी झ़ूरी दी रहा टेकी।
\v 10 ज़ै तम्हां मेरी आज्ञा मने, तै रहणैं तम्हैं मेरै प्यारा दी टेकी, ज़ेही मंऐ आपणै बापुए आज्ञा मनीं और तेऊए प्रेंमा दी रहा टेकी।
\v 11 “मंऐ बोली तम्हां का ईंयां गल्ला एते तैणीं कि मेरी खुशी तम्हां दी बणीं रहे और थारी खुशी पूरी होए।
\p
\v 12 “मेरी आज्ञा आसा अह कि, “ज़ेही झ़ूरी मंऐ तम्हां लै की, तेही झ़ूरी करा तम्हैं आप्पू मांझ़ै एकी दुजै संघै।”
\v 13 “एता का बडअ प्रेंम निं कोहीओ आथी कि कोई आपणै दोस्ता लै ज़ान दैए।”
\v 14 “ज़ै तम्हैं ज़िहअ हूँ बोला तिहअई करे, तै आसा तम्हैं मेरै दोस्त।
\v 15 एभा पोर्ही निं हूँ तम्हां लै दास बोलदअ, किल्हैकि दास नि ज़ाणदअ कि तेऊओ सुआमी कै करा, पर मंऐ बोलअ तम्हां लै दोस्त इहय करै कि मंऐ ज़ुंण गल्ला आपणै बाप्पू का शुणीं, तिंयां खोज़ी मंऐ सोभ तम्हां का।”
\v 16 “तम्हैं निं हूँ च़ुनअ पर मंऐ च़ुनै तम्हैं और एते तैणी डाहै कि तम्हैं फळ दैई सके और थारअ फळ कबल्लअ रहे कि तम्हैं मेरै नाऊंऐ पिता का ज़ो कुछ़ बी मांगे, सह तम्हां लै देए।
\v 17 ईंयां गल्ला बोली मंऐ तम्हां लै तै कि तम्हैं एकी दुजै संघै झ़ूरी करे।”
\s संसारे ज़ीद
\p
\v 18 ज़ै दुनिंयां तम्हां संघै ज़ीद करे, तै ज़ाणै तम्हैं कि तेऊ की मूँह संघै पैहलै दुशमणी।
\v 19 “ज़ै तम्हैं एऊ संसारे हंदै, तै करनी ती संसारा तम्हां लै झ़ूरी, पर तम्हैं आसा हेरै दै संसारा का ज़ुदै च़ुनिं तैहीता अह संसार तम्हां संघै ज़ीद डाहा।"
\v 20 “ज़ुंण गल मंऐ तम्हां का बोली थी कि दास निं आपणै सुआमी का बडअ हंदअ, तेसा गल्ला डाहा आद कि ज़ै तिन्नैं मुल्है दुख दैनअ, तै तम्हां लै बी दैणअ तिन्नां दुख। ज़ै तिन्नैं मेरी गल निं मनी तै थारी गल किधा का लाई मनीं।”
\v 21 “पर ईंयां गल्ला करनीं तिन्नां मेरै नांऊंए कारण तम्हां संघै, किल्है कि तिंयां निं मेरै भेज़णै आळै ज़ाणदै आथी।
\v 22 ज़ै हूँ नाईं एछदअ और तिन्नां संघै गल्ला नाईं करदअ, तै निं तिन्नां लै कोई पाप दोष लागणअ त, पर ऐबै निं तिन्नां का कोई भानअ आथी।"
\v 23 “ज़ुंण मूँह संघै ज़ीद डाहा, सह डाहा मेरै बाप्पू संघै बी ज़ीद।”
\v 24 “ज़ै हूँ तिन्नां बिच़ै इहै काम नाईं करदअ ज़ुंण आझ़़ तैणीं होरी कोही निं कियै, तै निं तिन्नां लै किछ़ पाप दोष लागणअ त, पर ऐबै आसा हेरअ द तिन्नैं हूँ और मेरअ बाब दुहै भाळी और दुही संही संघै की तिन्नैं ज़ीद।”
\v 25 अह हुअ तै कि शास्त्रा दी लिखअ द अह बच़न पुरअ होए कि, “ज़ुंण तिन्नें बिधी दी लिखअ द आसा, तिन्नैं की बिणां कोई कारणै मूँह संघै ज़ीद।”
\v 26 “पर ज़ेभै सह मददगार एछणअ, ज़ुंण मूँह तम्हां सेटा लै भेज़णअ, सच्च़ाईओ आत्मा ज़ुंण बाप्पूए तरफा का एछा, तेऊ दैणी तेभै मेरी ग्वाही
\v 27 और तम्हैं बी आसा मेरै गुआह ज़ुंण शुरू का मूँह संघै आसा रहै दै॥
\c 16
\p
\v 1 ईंयां गल्ला बोली मंऐ तम्हां लै एते तैणीं कि तम्हां ठोह्ळ ना लागे,
\v 2 तिन्नां काढणै तम्हैं परमेश्वरे भज़न करने ज़ैगा का बागै, एतरअ ता हुअ, “आजू इहय बी बगत एछणअ कि ज़ुंण कोई तम्हां मारे तेऊ समझणअ आपणै आप इहय कि हूँ आसा लागअ द परमेश्वरे सेऊआ करदअ।
\v 3 इहय करनअ तिन्नां तै कि तिन्नैं नां ता पिता परमेश्वर आथी बछ़ैणअ द और नां ता तिंयां मूँह बछ़ैणदै।"
\v 4 “पर ईंयां गल्ला खोज़ी मंऐ तै कि ज़ेभै इहय बगत एछे, तेभै लोळी तम्हां आद फिरी कि मंऐ हेरअ त तम्हां का पैहलै ई खोज़ी,
\s पबित्र आत्में काम
\p “शुरू दी निं मंऐ तम्हा का ईंयां गल्ला एते तैणीं खोज़ी कि हूँ थिय आप्पै तम्हां संघै।”
\v 5 “ऐबै च़ालअ हूँ आपणैं भेज़णै आळै सेटा लै नाशी, तम्हां मांझ़ै निं कोहै मूँह पुछ़दअ कि तूह किधा लै च़ालअ?
\v 6 ज़ुंण मंऐ ईंयां गल्ला तम्हां का खोज़ी एता करै भरूअ थारअ मन दुख शोगा करै,
\v 7 तैबी खोज़ा हूँ तम्हां का सच्च़ाई आसा एही कि, मेरअ नाशणअ आसा तम्हां लै भलअ, ज़ै हूँ नाईं नाशूं, तै सह मददगार निं तम्हां सेटा लै एछणअ। पर ज़ांऊं हूँ नाशणअ, तेता बाद भेज़णअ मूँह सह तम्हां सेटा लै
\v 8 और तेऊ भाळणअ एछी करै संसारो पाप धर्म और एतो नाप-तोल करनअ तेऊ आप्पै।”
\v 9 पापे बारै न्याय करनअ तेऊ तै कि तिंयां निं मूँह दी विश्वास करदै,
\v 10 धर्में बारै करनअ तै कि हूँ नाशणअ बाप्पू सेटा लै और तम्हैं निं मूँह भी भाळी सकदै,
\v 11 न्याये बारै करनअ तै कि एऊ संसारे सरदारा लै आसा हेरअ द दोष लाई।
\p
\v 12 “मूँह बोळणी ती तम्हां लै होर बी गल्ला, पर तम्हैं निं एभै तिन्नां सैहन करी सकदै,
\v 13 पर ज़ेभै सच्च़ाईओ आत्मां एछणअ, तेऊ खोज़णीं तम्हां का सारी सच्च़ाईए बात, किल्हैकि तेऊ निं आपणी बाखा कोई गल बोळणीं, पर ज़ुंण तेऊ शुळणीं, तिंयांई गल्ला तेऊ बोळणीं और आजू हणैं आळी सारी गल्ला खोज़णी तेऊ तम्हां का।”
\v 14 तेऊ करनअ मेरअ गुणगान, किल्हैकि तेऊ खोज़णीं मेरी गल्ला ई तम्हां का।
\v 15 “ज़ुंण किछ़ बाप्पूओ आसा, सह आसा सोभ मेरअ। तैहीता मंऐ तम्हां का बोलअ कि तेऊ खोज़णीं तम्हां का मेरी ई गल्ला का।”
\s दुख बधळणअ सुखा दी
\p
\v 16 “थोळी घळी निं हूँ तम्हां का धेछणअ आथी, और थोळी घळी बाद धेछणअ हूँ तम्हां का भी, किल्हैकि हूँ नाशणअ बाप्पू सेटा लै।”
\v 17 तैबै कई‍ च़ेलै आप्पू बिच़ै गल्ला करदै लागै कि “अह इहय कै बोला कि थोळी घळी निं हूँ धेछणअ और थोळी घळी बाद धेछणअ? तै कि हूँ नाशणअ बाप्पू सेटा लै?”
\v 18 तैबै तिन्नैं बोलअ, “अह ज़ुंण थोळी घळी अह बोला, अह कै गल आसा? हाम्हां का निं पतअ चल्ली अह कै बोला?”
\v 19 यीशू हेरअ ज़ाणीं कि तिंयां च़ाहा मुखा पुछ़णअ, तैबै तेऊ तिन्नां लै बोलअ, “आप्पू बिच़ै तम्हैं मेरी एसा गल्ला पुछ़-ताछ़ करदै आसा लागै दै कि, अह किज़ै बोलअ कि थोळी घळी निं हूँ तम्हां का धेछणअ और थोळी घळी बाद धेछणअ तम्हां का हूँ भी?”
\v 20 “हूँ बोला तम्हां का सच्च़ाई आसा अह कि तम्हैं लेरनै हीक पटाकी और तम्हां जैंदरी पळणअ शोग, पर एऊ संसारा मनाऊँणी खुशी। पर थारअ शोग बदळणअ खुशी दी।”
\v 21 “ज़ांऊं बेटळी सुणेंए दाह लागा, तेभै पळा तैसा लै शोग, किल्हैकि तेभै हआ तेसा लै दुखा तकलिफे घळी आई दी, पर ज़ांऊं सह बच्च़ै लै ज़ल्म दैई हेरा, एसा गले खुशी कि एकी माह्णू लअ संसारा दी ज़ल्म, तेसा दुखा सांगटे घळी निं सह आद करदी।”
\v 22 “तम्हां बी आसा एभै शोग, पर हूँ एछणअ तम्हां सेटा लै भी, और थारै मनैं हणीं खुशी, और तेसा खुशी निं तम्हां का कोहै छ़ड़ैऊई सकदअ।
\v 23 तेसा धैळी निं तम्हां मुखा किछ़ै पुछ़णअ; हूँ खोज़ा तम्हां का सच्च़ाई कि ज़ै तम्हैं बाप्पू का किज़ै मांगे, मेरै नांऊऐं दैणअ तेऊ तम्हां लै।”
\v 24 “मैची तैणीं निं तम्हैं मेरै नाऊंऐं किछ़ै मांगअ आथी, ज़ै तम्हैं मांगे, सह तम्हां भेटणअ बी ताकि थारी खुशी पुरी होए।”
\s संसारा परैंदै ज़ीत
\p
\v 25 “मंऐ बोली ईंयां गल्ला तम्हां का दृश्टांता करै, पर आजू एछणअ इहय बगत कि मूँह निं तम्हां का दृश्टांत बोली करै गल्ला खोज़णीं, पर बापुए बारै खोज़णअ मूँह तम्हां का खुह्ली करै।
\v 26 तेसा धैळी मांगणअ तम्हां मेरै नांऊआ दी और तेभै निं मूँह इहय बोळणीं कि हूँ करूँ बाप्पू का तम्हां लै अरज़।
\v 27 किल्हैकि बाप्पू आसा आप्पू बी थारी बड़ी भारी झ़ूरी कि तम्हैं आसा डाही दी मूँह संघै झ़ूरी और एसा गल्लो विश्वास बी किय कि हूँ आसा बाप्पू का निखळी करै संसारा दी आअ द,
\v 28 “हूँ आसा बाप्पू का निखळी करै संसारा दी आअ द, और बाप्पूई सेटा नाशणअ मूँह बापस।”
\p
\v 29 तेऊए च़ेलै तेऊलै बोलअ, “भाळ ऐबै लागअ तूह खुह्ली करै बोलदअ, ऐबै निं तूह कोई दृशटांता दी बोलदअ,
\v 30 ऐबै ग्ई हाम्हां पाकै दी ठीक-ठाक समझ़ एछी कि तूह ज़ाणा सोभै गल्ला, और ताह निं किछ़ै ज़रूरत आथी कि कोई आदमी ताखा पुछ़े, एसा गल्ला करै करा हाम्हैं भरोसअ कि तूह आसा परमेश्वरा का निखळअ द।”
\v 31 इहय शुंणीं यीशू बोलअ, “तम्हां कै एभै हुअ भरोसअ?
\v 32 हेरा, सह घळी एछणी, ईधी तैणीं कि सह ग्ई एछी कि तम्हैं भागणै तित्तर-बित्तर ह्ई करै आपणीं-आपणीं बाता, और हूँ डाहणअ तम्हां कल्ही शोटी, तैबी बी निं हूँ कल्ही आथी, किल्हैकि बाप्पू आसा मूँह संघा।
\v 33 ईंयां गल्ला बोली मंऐ तम्हां का तै कि तम्हां मूँह दी शांती भेटे, संसारा दी हआ तम्हां भारी कशट, पर ढेठ डाहै, मंऐ हेरअ संसार ज़िती।”
\c 17
\s आप्पू लै यीशूए माहायाजकीय प्राथणां
\p
\v 1 प्रभू यीशू ईंयां गल्ला बोली और सरगा बाखा लै आच्छी करी करै बोलअ, “हे पिता, सह घळी ग्ई एछी, आपणै शोहरूए महिमां कर कि शोहरू बी तेरी महिमां करी सके।
\v 2 किल्हैकि तंऐ दैनअ तेऊलै सोभी प्राणींओ अधिकार कि ज़ुंण तंऐ तेऊलै दैनै, तिन्नां लै सह अनंत ज़िऊंण दैई सके।
\v 3 और अनंत ज़िऊंण अह कि तिंयां ताह सच्च़ै परमेश्वरा और यीशू ज़ुंण तंऐ भेज़अ द आसा तेऊ बछ़ैणीं सके।”
\v 4 “ज़ुंण काम तंऐ मुल्है करना लै दैनअ थिय, सह काम पूरअ करी किय मंऐ धरती दी तेरअ गुणगान।
\v 5 “ऐबै हे मेरै बाप्पू, तूह कर आप्पू संघै मेरी महिमा तेसा महिमा करै, ज़ुंण एऊ संसारा बणांणै का पैहलै शुरूआता दी मेरी ताह संघै थी।
\s आपणैं च़ेलै लै
\p
\v 6 ज़ुंण तंऐ एऊ संसारा दी माह्णू मुल्है दैनै तै, तिन्नां दी हेरअ मंऐ तेरअ नांअ प्रगट करी। तिंयां थियै ताह संघै और तंऐ दैनै तिंयां मुल्है, और तिन्नैं हेरअ तेरअ बच़न मनी।
\v 7 ऐबै हेरअ तिन्नैं समझ़ी कि ज़ुंण किछ़ बी तंऐ मुल्है दैनअ, सह आसा तेरी तरफा का।”
\v 8 “किल्हैकि ज़ुंण गल्ला तंऐ मुखा पजैळी, मंऐ पजैळी तिंयां तिन्नां का और तिन्नैं बी हेरी मनीं तिंयां और अह सच्च़ाई बी हेरी ज़ाणीं कि हूँ आसा ताखा निखळअ द, और एसा गल्लो बी हेरअ विश्वास करी कि हूँ आसा तंऐ भेज़अ द।”
\v 9 “हूँ करा तिन्नां लै ताखा अरज़ और संसारा लै अरज़ निं हूँ आझ़़ करदअ, पर हूँ करा तिन्नां लै ही अरज़ ज़ुंण तंऐ मुल्है दैनै दै आसा, किल्हैकि तिंयां आसा तेरै।”
\v 10 “और ज़ुंण बी मेरअ आसा, सह आसा सोभ तेरअ और ज़ुंण तेरअ आसा सह आसा मेरअ। और एता करै हुई मेरी महिमा प्रगट।”
\v 11 “आजू निं हूँ एऊ संसारै रहणअ, पर ईंयां रहणैं एऊई संसारै। हूँ च़ालअ ऐबै ताह सेटा लै एछी, हे पबित्र पिता, आपणैं तेऊ नांऊंआ करै ज़ुंण तंऐ मुल्है दैनअ द आसा, बच़ाऊ इन्नांं कि ईंयां बी हाम्हां ज़िहै एक ह्ई सके।”
\v 12 “ज़ेभै हूँ तिन्नां संघै थिय, तेभै बच़ाउऐ तिंयां मंऐ तेरै नांऊआं करै ज़ुंण तंऐ मुल्है आसा दैनअ द, मंऐं की तिन्नें हेर सभाळ, और एकी बिनाशे शोहरू छ़ाडी निं होर कोहे नाश हुअ, सह हुअ तै कि पबित्र शास्त्रै लिखअ द बच़न पूरअ होए।”
\v 13 “पर ऐबै च़ालअ हूँ ताह सेटा लै एछी, और इन्नांं गल्ला बोला हूँ संसारा दी कि मेरी खुशी लोळी तिन्नां आप्पू दी पूरी भेटी।
\v 14 मंऐ हेरी तेरी गल्ला तिन्नां सेटा पजैळी और संसारै की तिन्नां लै नफ़रत, किल्हैकि ज़िहअ हूँ एऊ संसारो नांईं आथी, तिहैई तिंयां बी निं आथी एऊ संसारे।
\v 15 ऐबै निं हूँ ताह सेटा एही अरज़ करदअ कि तूह च़क तिन्नां एऊ संसारा का, पर हूँ करा एही अरज़ कि तिन्नां डाहे तेऊ दुष्टा का बच़ाऊई।”
\v 16 “ज़िहअ हूँ एऊ संसारो नांईं आथी, तिहैई तिंयां बी निं आथी एऊ संसारे।
\v 17 तेरअ बच़न आसा सच्च़ाई, तिन्नां कर सच्च़ाई करै पबित्र।”
\v 18 “ज़िहअ, तंऐं हूँ संसारा लै भेज़अ, तिहैई भेज़ै मंऐ तिंयां संसारा दी,
\v 19 और तिन्नां लै करा हूँ आप्पू पबित्र ताकि तिंयां बी सच्च़ाई करै पबित्र होए।”
\s सोभी विश्वासी लै
\p
\v 20 “हूँ निं सिधी इन्नांंं लै ताह सेटा अरज़ करदअ, पर तिन्नां लै बी करा अरज़ ज़ुंण ईने गल्ला शुणीं करै मूँह दी विश्वास करे।
\v 21 तिंयां सोभ लोळी एक हुऐ, ज़िहअ हूँ ताह दी आसा, तिहैई लोळी तिंयां हाम्हां दी हुऐ, एते तैणीं कि अह संसार विश्वास करे कि तंऐ आसा हूँ भेज़अ द।”
\v 22 “और सह महिमा ज़ुंण तंऐ मुल्है दैनी दी आसा, सह आसा दैनीं दी मंऐ तिन्नां लै कि तिंयां लोळी तिहै एक हुऐ ज़िहै हाम्हैं एक आसा,
\v 23 हूँ तिन्नां दी और तूह मूँह दी; कि तिंयां सिध ह्ई करै एक ह्ई सके, और एसा गल्ला संसार ज़ाणें कि तंऐ आसा हूँ भेज़अ द, और ज़ेही झ़ूरी तंऐ मुल्है की तेही की तंऐ तिन्नां लै बी।”
\v 24 “हे मेरै बाप्पू, हूँ च़ाहा इहय कि ज़ुंण तंऐ मुल्है दैनै दै आसा, ज़ेसा ज़ैगा हूँ आसा, तिंयां लोळी मूँह आप्पू संघा तिधी हुऐ तेऊ गुणगाना भाळै ज़ुंण तंऐ मेरअ किय, किल्हैकि तंऐ की एऊ संसारे उत्पति का पैहलै ओर्ही मूँह संघै झ़ूरी।”
\v 25 “हे धर्मीं बाप्पू, संसारै निं हूँ बछ़ैणीं, पर हूँ बछ़ैणा ताह और इन्नैं बी हेरअ बछ़ैणीं कि तंऐ आसा हूँ भेज़अ द।
\v 26 मंऐं खोज़अ तेरअ नांअ तिन्नां का और आजू बी रहणअ मूँह खोज़दै लागी कि ज़ुंण झ़ूरी ताह मूँह संघै थी, सह तिन्नांदी रहे और हूँ बी रहे तिन्नां दी।”
\c 18
\s यीशू ढाकणअ
\r (मत्ती 26:47-56; मरकुस 14:43-50; लूका22:47-53)
\p
\v 1 प्रभू यीशू इन्नांं गल्ला बोली करै आपणै च़ेलै संघै नाठअ किदोन नाळा पार बाखा लै, तिधी थिय एक बगीच्च़अ, यीशू और तेऊए च़ेलै नाठै तेऊ बगीच्च़ै दी।
\v 2 और यहूदा ज़ुंणीं सह ढाकणै त लाअ द बझ़ैळी, तेऊ का बी थिय एसा ज़ैगो थोघ, किल्हैकि यीशू और तेउए च़ेलै रहा तै तिधा लै एछदै लागी।
\v 3 तैबै यहूदा पळटण ल्ई और माहायाजक और फरिसिए तरफा का पैदै ल्ई, मसालै और दिऊऐ करै आअ शस्त्र पाई तिधी।
\v 4 तैबै प्रभू यीशू हेरी तिंयां गल्ला ज़ाणीं ज़ुंण तेऊ लै हणैं आळी ती, सह तिन्नां सेटा लै आअ और तिन्नां लै बोलअ, “तम्हैं कसा लोळै आसा लागै दै?”
\v 5 तिन्नैं तेऊ लै बोलअ, “हाम्हैं लोळा यीशू नासरी?” यीशू मसीह बोलअ कि “हूँ आसा सह” यहूदा इसकरोती बी त तिधी।
\v 6 प्रभू यीशू मसीहे इहय बोलदी कि “हूँ आसा”, तिंयां फिरै पिछ़ू और बधल़ुऐ माटै परैंदै।
\v 7 तैबै प्रभू यीशू पुछ़अ भी कि “तम्हैं कसा लोळै आसा लागै दै?”
\v 8 तिन्नैं बोलअ भी तिहअ ई कि यीशू नासरी, यीशू मसीह तिन्नां लै उतर दैनअ कि “मंऐं हेरअ तम्हां का बोली कि हूँ ई आसा सह”, ज़ै तम्हैं मूँह लोळै आसा लागै दै, तै इन्नांं होरी दैआ नाशणैं।”
\v 9 अह हुअ तै कि सह बच़न पुरअ होए ज़ुंण तेऊ बोलअ त कि, “ज़ुंण तंऐ मुल्है दैनै दै आसा तिन्नां मांझ़ै निं मंऐ एक बी गुंआऊंअ।”
\v 10 शिमोन पतरसा का थी तलबार, तेऊ सह काढी और तेता करै माहायाजके एकी सेबका लै बाही और तेऊओ दैहणअ कान‍ शोटअ धरनीं। तेऊ दासा नांअ त मलखुस।
\v 11 तैबै यीशू प्रभू पतरसा लै बोलअ, “आपणीं तलबार डाह काठी भितरी, ज़ुंण कटोरअ बाप्पू मुल्है दैनअ, सह कै मूँह झुटणअ निं आथी?” यीशू मसीह लाअ तेऊओ कान धरना का बापस और सह हुअ पैहलै ज़िहअ ठिक-ठाक।
\s हन्ना सह्मनैं यीशू
\p
\v 12 तैबै तिन्नैं सपाही, सुबैदारै और यहूदिए पैदै प्रभू यीशू मसीह ढाकअ और राशी करै बाह्नअ
\v 13 और पैहलै निंयं तिन्नैं सह हन्ना सेटा लै, सह थिय काईफा तेसा साले माहायाजको शहरअ।
\v 14 अह त सहैई काईफा ज़ुंणीं यहूदी लै सलाह दैनी ती कि हाम्हां लै आसा एकी आदमींओ मरनअ ज़रूरी।
\s पतरसो नकार करनअ
\r (मत्ती 26:69, 70; मरकुस 14:66-68; लूका 22:55-57)
\p
\v 15 शिमोन पतरस और एक होर च़ेलअ बी नाठै प्रभू यीशू मसीह पिछ़ू-पिछ़ू, और अह च़ेलअ त माहायाजकै बछ़ैणअ द और यीशू पिछ़ू नाठअ माहायाजके आंगणा तैणीं,
\v 16 पर पतरस रहअ दुआरे काछ़ा खह्ळूई, तैबै सह दुजअ च़ेलअ त माहायाजको भेतू बछ़ैणूं, सह आअ बागा लै और दुआरपाला का बोली करै निंयं तेऊ पतरस भितरा लै।
\v 17 तेसा दासी ज़ुंण तिधी दुआरपालण थी, तेसा पतरसा लै बोलअ, “तूह कै एऊ मांह्णूऐ च़ेलै मांझ़ै आसा?” पतरसै बोलअ “नांईंं हूँ निं आथी”।
\v 18 नोकर‍ च़ाकर और पैदै तै ठांडै दी आगी ज़ाळी करै फेर बेठै दै नैथदै और पतरस बी लागअ तिन्नां बिच़ै खह्ळूई नैथदअ।
\s माहायाजका करै यीशू का पुछ़-ताछ़
\r (मत्ती 26:59-66; मरकुस 14:55-64; लूका 22:66-71)
\p
\v 19 तैबै माहायाजकै प्रभू यीशू का तेऊए उपदेशा और तेऊए च़ेलेए बारै पुछ़अ।
\v 20 यीशू तिन्नां लै ज़बाब दैनअ कि, “मंऐ की संसारा का खूह्ली करै गल्ला, मंऐं सभा दी और आराधना घरा दी ज़िधी यहूदी कठा हआ, दैनै उपदेश और च़ोरी करै निं किछ़ै किय।
\v 21 तूह मूँह किल्है पुछ़ा? तिन्नां शुळणैं आळै पुछ़ कि मंऐं तिन्नां का कै खोज़अ? तिंयां ज़ाणा कि मंऐं किज़ै बोलअ?”
\v 22 ज़ांऊं यीशू मसीह इहय बोलअ ता तेऊ सेटा ज़ुंण पैदै खह्ळूऐ दै थियै तिन्नां बिच़ा का बाही एकी यीशू लै च़ैंडै और बोलअ कि, “तूह माहायाजका संघै एही गल्ला करा?”
\v 23 यीशू मसीह तेऊ लै बोलअ, “ज़ै मंऐं बुरअ बोलअ, तेसा बुराईए दै ग्वाही, ज़ै मंऐं भलअ बोलअ, तै तंऐ मुल्है च़ैंडै किल्है बाही?”
\v 24 हन्ना भेज़अ सह बाह्निं करै काईफा माहायाजका सेटा लै।
\s पतरसो दुजी बारी नकार करनअ
\r (मत्ती 26:69, 70; मरकुस 14:66-68; लूका 22:58-62)
\p
\v 25 शिमोन पतरस त खह्ळूअ द नैथदअ, तेबै तिन्नैं तेऊ लै बोलअ, “तूह बी आसा एऊओ च़ेलअ भाळी? पतरसै बोलअ, “नां-नां हूँ निं आथी।”
\v 26 माहायाजके नोकरा च़ाकरा बिच़ै एक ज़ुंण तेऊए टबरा बाखा थिय, ज़सरअ कान पतरसै काटअ त, तेऊ बोलअ, “तूह मंऐं एऊ संघै बगिच्च़ै दी निं भाळअ आथी?”
\v 27 पतरसै किय भी तेऊ लै नांईं और नढैऊऐ मुर्गअ बी बाशअ।
\s पीलातुसे सह्मनैं यीशू
\r (मत्‍ती 27:1,2,11-14; मरकुस 15:1-5; लूका 23:1-5)
\p
\v 28 और यीशू मसीह तिन्नैं काईफा सेटा का दोती दोथी कचैहरी लै निंयं। आप्पू निं तिंयां भितरा लै नाठै ताकि तिन्नां ज़ुठ-प्रिठ नां लागे और फसेओ भोज़ खाई सके।
\v 29 तैबै पिलातुस तिन्नां सेटा बागा लै निखळअ और बोलअ, “तम्हैं एऊ मांह्णूं लै किज़ी गल्लो दोष ला?”
\v 30 तिन्नैं तेऊ लै उतर दैनअ, “ज़ै अह मांह्णूं कूकरमीं निं हंदअ, तै नांईंं तै हाम्हैं एऊ तेरै हाथै दैन्दै तै।”
\v 31 पिलातुसै तिन्नां लै बोलअ, “तम्हैं करा एऊओ न्याय आप्पै आपणीं बिधिए साबै।” यहूदी तेऊ लै बोलअ, “हांम्हां लै निं अह हक आथी दैनअ द कि कसा लै मौत दैई सके।”
\v 32 अह हुअ तै कि, यीशू मसीहे सह गल पुरी ह्ई सके, ज़ुंण तेऊ बोली ती कि, तेऊए मौत किहअ करै हणीं।
\p
\v 33 तैबै पिलातुस कचैहरी भितरा लै नाठअ और यीशू मसीह भितरा लै शादी करै पुछ़अ कि, “तूह यहूदिओ राज़अ आसा?”
\v 34 यीशू तेऊ लै ज़बाब दैनअ, “अह गल तंऐं आपणीं बाखा बोली कि मेरै बारै होरी खोज़ी ताखा?”
\v 35 पिलातुसै उतर दैनअ, “हूँ कै यहूदी आसा? माहायाजकै और तेरी ज़ातीए लोगै दैनअ तूह मेरै हाथै, तंऐं एतरै जोगी किज़ै किय?”
\v 36 यीशू तेऊ लै उतर दैनअ, “मेरअ राज़ निं एऊ संसारे आथी, ज़ै मेरअ राज़ एऊ संसारो हंदअ, तै झ़गळणै तै मेरै च़ेलै एता पिछ़ू और यहूदीए हाथै निं हूँ कधी एछणअ त, पर मेरअ राज़ निं इधो आथी।”
\v 37 पिलातुसै यीशू लै बोलअ, “तूह बोला कि हूँ आसा राज़अ, मंऐ आसा लअ द एते तैणीं ज़ल्म, और संसारा लै आसा आअ द एते तैणीं कि सच्च़ाईए ग्वाही दैऊं, ज़ुंण सच्च़ाईओ आसा सह‍ शुणां मेरी गल्ला,
\v 38 अह सच्च़ाई कै आसा?”
\s सज़ाए मौते आज्ञा
\r (मत्ती 27:15-31; मरकुस 15:6-20; लूका 23:13-25)
\p और इहय बोली करै पिलातुस यहूदी सेटा लै नाठअ और तिन्नां लै बोलअ, “मुखा निं एऊ दी किछै दोष ज़ाह्णदअ।
\v 39 पर थारअ आसा अह रबाज़ कि हूँ सका फसह पर्बे धैळी तम्हां लै एकी मांह्णूं नरदोश करी छ़ाडी, तम्हैं इहय च़ाहा कि यहूदीए राज़ै छ़ाडूं हूँ थारी तैणीं ?”
\v 40 तैबै तिन्नैं भी झांशा तरूंगा काढी बोलअ, “एऊ निं छ़ाडी पर ज़ै तूह छ़ाडणअ ई छ़ाडणअ ता तै छ़ाड़ बरअब्बा।” बरअब्बा थिय एक खुनिं डाकू।
\c 19
\p
\v 1 इहय करै बझ़ैळै पिलातुसै सपाही का यीशू लै कोळै बाहणैं।
\v 2 और तिन्नैं सपाही बणांअ गुंदी करै एक झ़रीलै कांडेओ मुकट लाअ तेऊए मुंडै और तेऊ का भनैऊंऐ बैंज़णीं रांगे झिकळै,
\v 3 तेखअ तेऊ सेटा एछी करै लागै तेऊए मज़ाका करदै कि हे यहूदिए राज़ैआ, नमस्ते, संघा लागै तेउ लै च़ैंडै बांहदै।
\v 4 पिलातुस आअ तेखअ भी बागा लै और तिन्नां लै बोलअ, “भाळा, मंऐ लाअ सह तम्हां सेटा लै भी आणीं, ताकि तम्हैं जाणीं सके कि तेऊ दी निं किछ़ै दोष आथी।”
\v 5 तैबै तिन्नैं यीशू मुंडै कांडेओ मुकुट, घेरी दी बैंज़णीं रांगे झिकळै बाह्नअ द तिधी आणअ, और पिलातुसै तिन्नां लै बोलअ, भाळा, एऊ आदमीं?
\v 6 ज़ैबै तिन्नैं माहायाजकै और पैदै मसीह भाळअ ता तिन्नैं झांशा करिंगा काढी बोलअ कि, “एऊ छ़ड़ाऊआ क्रूसा दी”, तैबै पिलातुसै तिन्नां लै बोलअ कि “तम्हैंई छ़ड़ाऊआ एऊ क्रूसा दी, पर मुखा निं एऊ दी किछ़ै दोष धेछदअ।”
\v 7 यहूदी तेऊ लै उतर दैनअ, “म्हारअ बी आसा एक बधान, तेऊ बधाने साबै आसा अह मारनै लाईक, किल्हैकि अह बोला आप्पू लै परमेश्वरो पुत्र।”
\v 8 ज़ांऊं पिलातुसै अह गल शूणीं ता सह डरअ होर बी,
\v 9 और तेखअ नाठअ सह कचैहरी भितरा लै और यीशू का पुछ़अ, “तूह किधो आसा?” पर यीशू निं कोई ज़बाब दैनअ।
\v 10 पिलातुसै यीशू लै बोलअ, “तूह मुखा किल्है निं बोलदअ? मुखा आसा सारै अधिकार, ताह हूँ छ़ाडी बी सका और ताह हूँ क्रूसा दी बी सका छ़ड़ाऊई।”
\v 11 यीशू तेऊ लै उतर दैनअ, “तै निं मूँह दी तेरअ किछ़ै अधिकार हणअ त, ज़ै ताल्है उपरा का नाईं भेटदअ, तैहीता ज़ुंणीं हूँ तेरै हाथै दैनअ, तेऊओ पाप आसा खासअ।”
\p
\v 12 एसा गल्ला शुणीं पिलातुस च़ाहा त यीशू छ़ाडणअ पर यहूदी बडअ हाल्लअ-गोल्लअ पाई बोलअ कि ज़ै तूह एऊ छ़ाडे, तै समझ़णअ हाम्हां कि तेरअ साथ निं माहाराज़ै कैसरा संघै आथी, ज़ुंण बी आपणै आप राज़अ बणांआ तेऊ लागा कैसरा सह्मनै खह्ळणअ।”
\v 13 इन्नांं गल्ला शुणी पलातुसै यीशू बागा लै काढअ ज़िधी च़ऊंरअ थिय, ज़ेता लै ईबरानी बोली दी गब्बतअ बोला, और न्याय आसना दी आप्पू बेठअ।
\v 14 एसा धैळी ती फसह पर्बे तैरी लागी दी ईंयां आसा धैळीए छ्ऊऐ घांटे गल्ला, तबै पिलातुसै यहूदी लै बोलअ, “भाळा , अहैई आसा थारअ राज़अ।”
\v 15 पर तिन्नैं पाअ हाल्लअ-गोल्लअ कि “निंऊ, निंऊ क्रूसा दी छ़ड़ाऊ एऊ।” पिलातूसै तिन्नां लै बोलअ, “हूँ थारै राज़ै क्रूसा दी छ़ड़ाऊँ?” माहायाजकै बोलअ, कैसरा छ़ाडी निं म्हारअ कोहै राज़अ आथी।
\v 16 एता बाद दैनअ पिलातुसै यीशू मसीह तिन्नें हाथै क्रूसा दी छ़ड़ाऊई मारना लै।
\s क्रूसा दी छ़ड़ाऊणअ
\r (मत्ती 27:32-44; मरकुस 15:21-32; लूका 23:26-43)
\p
\v 17 तैबै तिन्नैं यीशू मसीह निंअ और यीशू मसीहै आपणअ क्रूसा आपणीं कान्हा च़कअ तेसा ज़ैगा तैणीं, ज़िधा लै खोपळीए ज़ैगा बोला, और इबरानी बोली दी बोला तै तिधा लै गुलगुतअ।
\v 18 तिधी तिन्नैं यीशू मसीह और तेऊ‌ संघै दूई आदमी होर (ज़ुंण डाकू तै) क्रूसा दी छ़ड़ाऊऐ, एक दैहणै और एक बाऊंऐ और तिन्नां बिच़ै छ़ड़ाऊअ प्रभू यीशू॥
\v 19 पिलातुसै एक यीशूए दोषे च़िठी लिखी करै क्रूसा दी टोकी, तेथ थिय लिखअ द कि "यीशू मसीह यहूदिओ राज़अ।"
\v 20 अह दोषे च़िठी पह्ळी कई यहूदी, किल्हैकि सह ज़ैगा ज़िधी यीशू क्रूसा दी छ़ड़ाऊअ, सह थी नगरी नेळ और सह च़िठी थी यूनानी,लतीनी और ईबरानी बोली दी लिखी दी।
\v 21 तैबै यहूदिऐ कई माहायजकै पिलातुसा सेटा नाशी करै बोलअ कि, “यहूदिओ राज़अ निं लिख, पर इहय लिख कि तेऊ बोलअ इहय कि हूँ आसा यहूदिओ राज़अ।"
\v 22 पिलातुसै उतर दैनअ, “ज़ुंण मंऐं लिखी हेरअ, सह हेरअ मंऐं लिखी।"
\p
\v 23 ज़ांऊं सपाही यीशू मसीह क्रूसा दी छ़ड़ाऊई मुकै, तिन्नैं किऐ यीशूए झिकळेए च़ार भाग और हर सपाही बांडणां लै कुरतअ बी ढाकअ पर कुरतअ त उपरा का तोळ तैणीं बिणा ज़ोळै उपरा का तोळ तैणीं बूणअ द, तेता भाळी तिन्नैं बोलअ कि अह निं हाम्हां धेळणअ आथी पर एते पाणीं हाम्हां परच़ी, और ज़सरी परच़ी एछे, तेऊओ हणअ अह कुरतअ।
\v 24 तिन्नैं सपाही किय तिहअई। अह हुअ तै कि पबित्र शास्त्रे लिखी दी गल पूरी हो कि तिन्नैं बांडै मेरै झिकळै और मेरै झिकळै लै पाई परच़ी।
\p
\v 25 यीशू मसीहे आम्मां, तेसरी बैहण, और कळोपासे लाळी मरिअम मगदिलणीं ती तिधी क्रूसा सेटा खह्ळूई दी।
\v 26 ज़ांऊं यीशू मसीह आपणीं आम्मां और आपणअ च़ेलअ ज़सा संघै यीशू झ़ूरी करा त, तिधी खळै भाळै, यीशू आपणीं आम्मां लै बोलअ, “हे नारी, भाळ, अह आसा तेरअ शोहरू।”
\v 27 तेखअ यीशू तेऊ‍ च़ेलै लै बोलअ, “अह आसा तेरी आम्मां।” और तेऊ च़ेलै निंईं तेभी सह आपणै घरा लै।
\s यीशूए मौत
\r (मत्ती 27:45-56; मरकुस 15:33-41; लूका 23:44-59)
\p
\v 28 एता बाद यीशू मसीह ज़ांऊं ज़ाणअ कि सोभ गल्ला ग्ई ऐबै ह्ई, यीशू बोलअ कि “हूँ आसा नचिशअ” इहय हूअ तै कि पबित्र शास्त्रा दी लिखी दी गल्ला पूरी होए।
\v 29 तिधी थिय एक सिरकै करै भरअ दा हांडअ, तिन्नैं सिरकै दी भेऊअ द चुशू बरछ़ै दी लाअ और सह दैनअ प्रभू यीशूए खाखा।
\v 30 यीशू मसीह सिरकअ चुशअ और बोलअ कि “पूरअ हुअ” और मुंडकी ढोळी शोटै प्राण।
\s बरछ़ै करै बिन्हणअ
\p
\v 31 और सह त फसह पर्बे तैरीओ धैळअ, तेते तैणीं यहूदी पिलातुसा का अरज़ की कि तिन्नें जांघा पा चोळी और तिन्नां काढा क्रूसा का धरनीं ताकि सबते धैळी तिंयां क्रूसा दी न रहे, किल्हैकि सबते धैळी ती बडी धैळी।
\v 32 तैबै सपाही तिन्नां दूई डाकूऐ जांघा चोळी ज़ुंण यीशू मसीह संघै क्रूसा दी छ़ड़ाऊऐ तै।
\v 33 पर ज़ांऊं तिंयां यीशू मसीह सेटा एछी करै भाळअ कि यीशू आसा गअ द मरी, तिन्नैं निं प्रभू यीशूए जांघा चोळी।
\v 34 पर तिन्नां सपाही बिच़ै एकी बाही कुछी बरछ़ै करै और बरछ़ै बाहंदी निखळअ तिधा का लोहू और पाणीं।
\v 35 ज़ुंणीं अह भाळअ, तेऊ आसा ग्वाही दैनी दी और तेऊए ग्वाही आसा सच्च़ी; और सह ज़ाणा कि सह बोला सच्च़अ कि तम्हैं बी करा विश्वास।
\v 36 ईंयां गल्ला हुई तै कि पबित्र शास्त्रै लिखी दी अह गल हुई पूरी कि “तेऊए निं कोहै हाडकै चोळै।”
\v 37 शास्त्रा दी एकी होरी ज़ैगा बी आसा लिखअ द कि, “ज़हा सह बिह्नणअ, तिन्नां बी भाळणअ तेऊए मूँहै।”
\s यीशू दाबी डाहणअ
\r (मत्ती 27:57-61; मरकुस 15:42-47; लूका 23:50-56)
\p
\v 38 एता बाद अरमतिआ गराऊंए युसफ नांऊएं एकी मांह्णू, ज़ुंण यीशू मसीहो च़ेलअ त, (पर यहूदिए डरै निं सह बोलदअ कि हूँ आसा यीशूओ च़ेलअ) तेऊ पिलातुसा का अरज़ की कि यीशूए लाह्स दै मूँह निंणै। और पिलातुसै तेऊलै ज़ाज़त दैनी, और तेऊ निं यीशुए लाह्स।
\v 39 निकुदिमस ज़ुंण यीशू सेटा लै पैहलै राची आअ त, तेऊ आणअ पज़ाह सेर खुशबूदार गंधरस यीशुए लाह्सा दी मळणा लै।
\v 40 तैबै तिन्नैं यीशूए लाह्स च़की और यहूदिए दाबणें रिति रबाज़े साबै खुशबूदार गंधरस मळी करै मरगे कापळै दी पळेटअ।
\v 41 और तेसा ज़ैगा ज़िधी यीशू क्रूसा दी मारअ त, तिधी त एक बाग और तेऊ बागा दी ती एक न्ऊंई कब्र (मरी करै दाबणे जुहळ), ज़ेथ कोहै बी निं दाबअ त
\v 42 यहूदिए फसह पर्बे तैरीए धैळी हणेंए कारण डाही तिन्नैं यीशूए लाह्स तेसा कब्रा दी किल्हैकि सह ती सोभी का नेळ।
\c 20
\s खाली कब्र
\r (मत्ती 28:1-8; मरकुस 16:1-8; लूका 24:1-12)
\p
\v 1 हबते पैहली धैळी मरिअम मगदिळणी दोती-दोथी धुमधुमै न्हैरै नाठी कब्रा सेटा और कब्रे मुंहाणैं दी लाअ द पाथर भाळअ बदळअ द।
\v 2 एता भाळी सह ठुहरी पतरसा और तेऊ दुजै च़ेलै सेटा लै, ज़सरी यीशू झ़ूरी लागा ती, और तिन्नां सेटा एछी करै बोलअ, “तिन्नैं निंयं प्रभू कब्रा का काढी और हाम्हां का नि थोघै कि ऐबै किधि आसा सह डाह द?”
\v 3 तैबै पतरस और सह दुजअ च़ेलअ ठुहरै कब्रा सेटा लै,
\v 4 और तिंयां तै दुहै संघा-संघा ठुहरदै लागै दै पर सह दुजअ च़ेलअ निखळअ आजू और कब्रा दी पुजअ पैहलै,
\v 5 और तेऊ भाळै लाह्से झिकळै दूरा का झ़ुकी करै और सह निं भितरा लै नाठअ।
\v 6 तैबै शिमोन पतरस तेऊ पिछ़ू-पिछ़ू पुजअ और कब्रा भितरा लै नाशी करै भाळै कि तिधी आसा सिधै झिकळै।
\v 7 और ज़ुंण शाटअ तेउए मुंडै पळेटअ द थिय, सबी थिय सह निं तिधी थीइ, पर सह थिय दुजी ज़ैगा ज़ुदअ ज़िहअ च़फळी डाहअ द।
\v 8 तैबै सह दुजअ च़ेलअ बी आअ कब्रा भितरा लै ज़ुंण पैहलै पुजअ त, इहय भाळी तेऊ बी हुअ भरोसअ।
\v 9 तिंयां निं मैची तैणीं पबित्र शास्त्रे एसा गल्ला समझ़ै कि “तेऊ हणअ त मरी करै ज़िऊंदै।"
\v 10 एता बाद नाठै ईंयां च़ेलै घरा लै फिरी।
\s मरीअम मगदीलणीं लै प्रगट हणअ
\r (मत्ती 28:9-10; मरकुस 16:9-11)
\p
\v 11 पर मरिअम रही कब्रा बागै खह्ळूई लेरदी लागी, और लेरदी-लेरदी लागी कब्रा भितरी भाळी,
\v 12 तेसा का भाळै शेतै च़मकदै झिकळै बाह्नै दै दुई स्बर्गदूत ज़िधी यीशू मसीहे लाह्स ती डाही दी, एक शरैहणैं और एक पैरा सेटा बेठै दै।
\v 13 तिन्नैं तेसा लै बोलअ, “हे नारी, तूह किल्है आसा लागी दी लेरदी? तेसा तिन्नां लै बोलअ, “तिन्नैं निंयं मेरअ प्रभू ईधा का च़की, ऐबै मुखा निं थोघै कि तिन्नैं सह किधी आसा डाहअ द?”
\v 14 इहय बोली करै ज़ांऊं तेसा पिछ़ू नज़र मारी ता पिछ़ू थिय यीशू खह्ळूअ द, पर तेसा निं बछ़ैणीं कि अह आसा प्रभू यीशू।
\v 15 प्रभू यीशू तेसा लै बोलअ, “हे नारी, तूह किल्है आसा लागी दी लेरदी? तूह कसा लोळी आसा लागी दी?” तेसा माली समझ़ी करै तेऊ का बोलअ, “हे माहाराज, जै तंऐं सह ईधा का च़कअ, ता तै खोज़ मुखा कि तंऐ किधी आसा सह डाहअ द।"
\v 16 यीशू तेसा लै बोलअ, “मरिअम” तेसा भाळअ पिछ़ू और इबरानी दी बोलअ, “रबूनी", अर्थात गुरू।
\v 17 यीशू तेसा लै बोलअ, “मूँह निं छ़ूंऐं आथी, हूँ नि मैची बाप्पू सेटा लै उझै नाठअ, पर मेरै तिन्नां भाई सेटा लै नाश और तिन्नां का बोलै कि “हूँ च़ालअ आपणै बाप्पू और थारै परमेश्वरा सेटा लै उझै नाशी।”
\v 18 मरिअम मनगदिलणीं खोज़ी ईंयां सारी गल्ला च़ेलै का कि “मंऐ भाळअ प्रभू यीशू और तेऊ की मुँह संघै ईंयां गल्ला-बाता।”
\s च़ेलै लै प्रगट हणअ
\r (मत्ती 28:16-20; मरकुस 16:14-18; लूका 24:36-49)
\p
\v 19 तेसाई धैळी ज़ुंण हबतेओ पैहलअ धैळअ थिय, सान्हा ज़िहअ यीशू मसीह खह्ळूअ भितरा बाखा दुआरै ज़िधी च़ेलै तै, यहूदिए डरै तै तिंयां दुआर बंद करी करै भितरी बेठै दै। प्रभू यीशू मसीह तिन्नां सेटा खह्ळूई करै तिन्नां लै बोलअ, “तम्हां सोभी लै शांती होए।”
\v 20 इहय बोली करै तेऊ आपणीं कुछ और आपणै हाथ तेऊ च़ेलै बाखा करी करै रहैऊऐ, तैबै तिंयां च़ेलै प्रभू यीशू भाळी हुऐ बडै भारी खुश।
\v 21 प्रभू यीशू तिन्नां लै बोलअ, “तम्हां सोभी लै शांती होए और ज़िहअ हूँ बाप्पू भेज़अ, तिहअई भेज़ा हूँ ऐबै तम्हां।”
\v 22 इहय बोली करै तेऊ तिन्नां लै ऐक फूक मारी और बोलअ, “ हूँजा, पबित्र आत्मा।”
\v 23 “ज़सरै पाप तम्हैं माफ करे, तिंयां हणैं माफ हेरै दै करी, और ज़सरै पाप तम्हैं डाहे, तिंयां रहणै।”
\s थोमा लै प्रगट हणअ
\p
\v 24 पर तिन्नां बाराह च़ेलै बिच़ा का एक च़ेलअ ज़सा नांअ थोमा दिमुस आसा, ज़ेभै यीशू आअ ता तेभै निं सह तिन्नां संघै थिय,
\v 25 ज़ाऊ होरी च़ेलै तेऊ का खोज़अ कि हाम्हैं भाळअ प्रभू यीशू, पर तेऊ निं विश्वास हुअ, और तेऊ बोलअ कि, “ज़ांऊं तैणीं हूँ तेऊए हाथै किला करै पळै दै खाड निं भाळूँ, और तिन्नां खाडा दी आपणीं गुंठी निं पाई ल्ऊं, तेभै तैणीं निं हूँ विश्वास करदअ।”
\p
\v 26 तेता का आठा धैळै बाद तै भी चेलै घरा भितरी दुआर बंद करी करै बेठै दै और थोमा बी त तिन्नां संघै, तैबै यीशू मसीह तिन्नां बिच़ै एछी खह्ळूअ और बोलअ कि “तम्हां लै शांती होए।”
\v 27 तैबै यीशू मसीह थोमा लै बोलअ, “आपणीं गुँठी पा मेरी नथ्ई दी, और बैहम निं करै पर विश्वास कर कि हूँ आसा ज़िऊंदअ।”
\v 28 इहय शुणीं थोमा उतर दैनअ, “हे प्रभू, मेरै परमेश्वर”,
\v 29 यीशू तेऊ लै बोलअ, “तंऐं ता किय मूँह दी भाळी हेरी करै विश्वास पर धन्य तिन्नां लै, ज़ुंणीं मूँह बिणा भाळै हेरै विश्वास किय।”
\s एसा कताबो उदेश्य
\p
\v 30 प्रभू यीशू मसीह रहैऊऐ आपणै च़ेलै का होर बी कई च़िन्ह ज़ुंण एसा कताबा दी निं आथी लिखै दै।
\v 31 पर ईंयां गल्ला लिखी तै कि तम्हैं विश्वास करी सके कि यीशूई आसा परमेश्वरो “पुत्र” “मसीह” और तेऊ दी विश्वास करी करै भेटणीं तम्हां ज़िंदगी।
\c 21
\s तिबरियस दरैऊए कनारै च़ेलै लै प्रगट हणअ
\p
\v 1 इन्नांं गल्ला हणैं का बाद यीशू मसीह तिबरिअस दरैऊऐ कनारै हुअ यीशू मसीह आपणै च़ेलै सेटा प्रगट, और इहय करै हुअ प्रगट कि,
\v 2 शिमोन पतरस और थोमा ज़सा लै दिदिमस बोला, और गलीले काना नगरी का तै होर बी, नतनेल और जबदीओ शोहरू और यीशूए च़ेलै बिच़ा का बी तै दुई होर च़ेलै तिधी कठा हुऐ दै।
\v 3 शिमोन पतरसै बोलअ तिन्नां लै कि तम्हैं बेशा और हूँ आणूं तम्हां लै माह्छ़ली ढाकी। पर तिन्नैं बोलअ कि हाम्हैं बी च़ालै ताहा संघै। और तिंयां सोभ ज़ह्णैं किश्ती दी बेठै पर सारी राची निं तिन्नां किछ़ भेटअ।
\p
\v 4 ज़ांऊं राच प्रैशुई, ता प्रभू यीशू खह्ळूअ दरैऊए कनारै पर तिन्नैं नि तज़ीबी सह बछ़ैणअ कि अह आसा प्रभू यीशू।
\v 5 तेखअ यीशू मसीह तिन्नां लै बोलअ, “लाह्नैओ, तम्हां का किज़ै खाणा लै बी आसा?” तिन्नैं बोलअ, “किछ़ निं आथी।”
\v 6 तैबै यीशू मसीह तिन्नां लै बोलअ, “नौए दैहणीं बाखा शोटा ज़ाळ तेथ भेटणीं तम्हां माह्छ़ली”, तैबै तिन्नैं तिहअई किय। कै हुअ कि तेऊ जाळा दी शाची एतरी माह्छ़ली कि ज़ाळ निसअ तिन्नें पाणीं का उझै खिंच़ुई।
\v 7 इहय करै तेऊ‍ चेलै ज़हा लै यीशू झ़ूरी करा त, तेऊ पतरसा लै बोलअ, अह ता म्हारअ प्रभू आसा, शिमोन पतरसै ज़ाऊ इहय शुणअ कि प्रभू आसा, तेऊ आपणीं कुछी गाचू बाह्नअ किल्हैकि सह त नांगअ, और तेऊ दैनी दरैऊऐ छ़ाह्ळ और सह आअ तैरी करै,
\v 8 पर बाकी च़ेलै किश्ती दी बेशी माह्छ़ली करै भरै ज़ाळा खिंच़दी आऐ, कनारै का निं तिंयां कोई दुई शौ हाथा का ज़ादै दूर थियै।
\p
\v 9 ज़ांऊं तिंयां कनारै पुजै, ता तिन्नैं कै भाळअ कि तिधी आसा कोईलेए आग और तेथ परैंदै आसा माह्छ़ली डाही दी।
\v 10 यीशू तिन्नां लै बोलअ, “ज़ुंण माह्छ़ली तम्हैं एभै ढाकी, तेता बिच़ा का दैआ,
\v 11 शिमोन पतरसै किश्ती दी उखळअ और बडी-बडी माह्छ़ली करै भरुअ टिरा बहूँदअ ज़ाळ खींचअ कनारै लै, तेथ साबा का खासी माह्छ़ली ह्ई करै बी निं सह ज़ाळ धेळूअ।
\v 12 यीशू तिन्नां लै बोलअ, “एछा, रोटी खा”, पर च़ेलै बिच़ै निं कोही इहय पुछ़णें हिम्मत हुई कि तूह कुंण आसा?
\v 13 यीशू आअ और रोटी और माह्छ़ली दैनी तिन्नां लै खाणां लै।
\v 14 अह थिय चिउथी बारी कि यीशू मसीह मरनै का बाद ज़िऊंदै ह्ई करै दैनै च़ेलै लै दरशण।
\s यीशू और पतरस
\p
\v 15 रोटी खाणैं का बाद प्रभू यीशू शिमोन पतरसा का बोलअ, “हे शिमोन, यहून्ने शोहरूआ, तूह कै इन्नांं का ज़ादी झ़ूरी डाहा मूँह संघै?” पतरसै बोलअ, “ हां प्रभू, तूह ता एसा गल्ला आप्पै ज़ाणां कि हूँ ताह संघै केतरी झ़ूरी डाहा।" यीशू तेऊ लै बोलअ, “मेरै मिम्मूं छ़ेलू च़राऊ।”
\v 16 यीशू मसीह पतरसा लै दुजी बारी भी पुछ़अ कि, “हे शिमोन यहुन्ने शोहरूआ, तूह मूँह संघै बेघै झ़ूरी डाहा? तेऊ उतर दैनअ, “हां प्रभू, तूह ज़ाणा आप्पै कि हूँ डाहा झ़ूरी ताल्है।” यीशू तेऊ लै बोलअ, “मेरी भेडे रखुआळी कर।”
\v 17 चिऊथी बारी तेऊ भी पतरसा लै बोलअ, “हे शिमोन यहुन्ने शोहरूआ, तूह मूँह संघै बेघै झ़ूरी डाहा? पतरस हुअ बडअ दुखी कि तेऊ बोलअ चिऊथी बारी, कि तूह मूँह संघै झ़ूरी करा? तैबै तेऊ बोलअ, “ हे प्रभू, “तूह ज़ाणा सोभै गल्ला, ताखा आसा पतअ कि हूँ ता संघै केतरी झ़ूरी करा, तैबै यीशू तेऊ लै बोलअ, “मेरी भेडा च़राऊ।”
\v 18 और यीशू तेऊ लै बोलअ, “हूँ खोज़ा ताखा सच्च़ाई कि ज़ेभै तूह ज़ुआन थिय, तेभै बाह्ना त तूह आपणअ नाळअ आप्पै और तूह ज़िधी च़ाहा त तिधा लै नाशा त घुंमदअ फिरदअ, पर ज़ांऊं बुढळअ हणअ तेभै करनै ताह आपणै हाथ लाम्मैंं और तेरअ नाळअ बाह्नणअ होरी, और ज़िधा लै तूह नांईं बी च़ाहंदअ तिधा लै निंणअ तूह तिन्नां।”
\v 19 इन्नांं गल्ला बोली खोज़अ तेऊ इहय कि पतरसा केही मौता मरी करै परमेश्वरे महिमा करनी, और इहय बोली करै तेऊ लै बोलअ , “मूँह पिछ़ू एछ”।
\s यीशू और तेऊओ प्यारअ च़ेलअ
\p
\v 20 पतरसै भाळअ पिछ़ू सह च़ेलअ एछदअ ज़हा संघै यीशू मसीह झ़ूरी डाहा त, ज़ुंणीं प्रभू यीशू का रोटी खांदी बारी झ़ुकी करै इहय पुछ़अ त कि ताह ढाकणै बझ़ैळदअ कुंण आसा?
\v 21 तेऊ भाळी पतरसै यीशू लै बोलअ, प्रभू, “एउओ कै हाल हणअ?”
\v 22 यीशू मसीह तेऊ लै बोलअ, “ज़ै हूँ इहय च़ाहूँ कि मूँह एछणै तैणीं सह न्हैळअ रहे लागी, एते ताहा कै पळी?
\v 23 इहय करै फैली तिन्नां बिच़ै अह गल कि यीशूओ सह च़ेलअ निं मरनअ आथी। तज़ीबी यीशू मसीह निं इहय बोली थिय कि सह निं मरनअ आथी, पर तेऊ बोलअ त इहय कि ज़ै हूँ च़ाहूँ कि मूँह एछणें तैणीं सह न्हैळअ रहे लागी, एते ताहा कै पळी?
\s नचोळ
\p
\v 24 अह आसा सहई च़ेलअ ज़ुंण इन्नांं गले ग्वाही दैआ और ज़ुंणीं ईंयां गल्ला लिखी दी आसा, और हाम्हैं ज़ाणा कि तेऊए ग्वाही आसा सच्च़ी।
\p
\v 25 होर बी आसा बडैभारी काम ज़ुंण यीशू मसीह किए, ज़ै तिंयां एक, एक करी करै सोभ लिखै हंदै, ता हूँ समझ़ा इहय कि तेते हणीं ती एतरी कताबा कि पूरै संसारै बी निं च़ाली ती अक्की॥
