\id LUK Kulvi Outer Seraji Bible
\ide UTF-8
\rem Copyright Information: Creative Commons Attribution-ShareAlike 4.0 License
\h लूका
\toc1 लूका लिखअ द सुसमाच़ार
\toc2 लूका
\mt1 LUKE
\mt1 लूका
\iot भूमिका
\ip लूका लिखअ द सुसमाच़ार करा प्रभू यीशू मसीह एस्राएलो प्रतिज्ञा किय द उध्दारकर्ता और सारै संसारे मनुष्या ज़ातीए उध्दारकर्ता दुहीए रूपै पेश। लूका लिखा इहय कि यीशू शादअ प्रभूए आत्मा "कंगाळा लै सुसमाच़ार शणांऊंणें तैणीं।” तैहीता अह सुसमाच़ार कई प्रकारे समस्या दी पळै दै लोगे फिकरा करै आसा भह्रूअ द। लूका लिखै दै एऊ सुसमाच़ारा दी आसा आनन्दे भावे बी प्रधानता खासकर शुरुआती धैऊआ दी, ज़ेथ दी यीशूए एछणें घोषणां आसा की दी, और आखरी दी बी ज़िधी यीशूए स्वर्गारोहणों वर्णण आसा। यीशूए स्वर्गारोहणा बाद आसा एसा कताबा लिखणैं आळै मसीहीए विश्वासो विस्तार और विवरण प्रेरिते काम नांऊंएं कताबा दी किय द।
\ip दुजै और छ़:ऊऐ भागा दी ( हेठै दैनीं दी रूप रेखा हेरा ) लिखी दी कई गल्ला भेटा सिधी एऊई सुसमाच़ारा दी। ज़िहय, यीशूए ज़ल्मा दी स्वर्गदूतो स्तुति गान, फुआलो यीशू भाळै नाशणअ, बच्च़पणैं यीशू यरूशलेमैं मांदरै, दयालू सामरी, उड़ाऊ पुत्रो द्रष्टांत बगैरा। पूरै सुसमाच़ारा दी आसा प्राथणां, पवित्रात्मां, यीशूए जनसेऊआ दी जनानींए भागीदारी और परमेश्वरा करै पाप माफी दी ज़ादअ ज़ोर दैनअ द।
\iot रूप-रेखा :
\io1 भूमिका 1:1-4
\io1 यूहन्ना बपतिस्मैं दैणैं आळै और यीशूओ ज़ल्म और बच़्च़पण 1:5-2:52
\io1 यूहन्ना बपतिस्मैं दैणैं आळेए जनसेऊआ 3:1-20
\io1 यीशूओ बपतिस्मआ और परिक्षा 3:21-4:13
\io1 गलीलै यीशूए जनसेऊआ 4:14-9:50
\io1 गलीला का यरूशलेम तैणीं यात्रा 9:51-19:27
\io1 यरूशलेमैं आखरी हप्तअ 19:28-23:56
\io1 प्रभूओ ज़िऊंदै हणअ, धेछणअ और स्वर्गा लै नाशणअ 24:1-53
\c 1
\s भेत-बछ़ैण
\p
\v 1 हे श्रीमान थियूफिलुस, ज़ुंण घटणां हाम्हां बिच़ै बिती दी आसा, तेऊ इतिहासा कठा करना और लिखणां लै आसा हाम्हां मांझ़ै कई लोगै मैंन्थ की दी।
\v 2 ईंयां गल्ला पजैळी तिन्नैं हाम्हां सेटा तिन्नां का शुंणीं करै ज़ुंण पैहलैई का आपणीं आच्छी भाळणैं आळै और प्रभू यीशूए वच़न प्रच़ार करा थियै।
\v 3 तै समझ़अ मंऐं इहय ठीक कि हूँ लिखूं ताल्है बाढै शुरू ओर्हि इन्नां गल्लो पूरअ हाल;
\v 4 ताकि ताखा एसा गल्लो थोघ लागे कि ज़ेते ताह शिक्षा आसा भेटी दी; केही अटळ आसा।”
\s यूहन्नें पैदा हणेंए घोषणां
\p
\v 5 यहूदिया देशे राज़ै हेरोदेसे ज़मानै दी त अबियाहे दला दी एक जकरयाह नांओं एक याजक और तेऊए लाळी ईलिशीबा ती हारूणें खांनदानी का।
\v 6 तिंयां दुहै ज़ह्णैं तै परमेश्वरे नज़रा दी भलै और प्रभूए सारी आज्ञा और बिधी-बधाना मनणां लै निं तिन्नां लै कोई दोष थिय।
\v 7 पर तिन्नें निं कोई आद लुआद थी। किल्हैकि इलिशिबा ती बांढी और तिंयां दुहै ज़ह्णै ग्ऐ तै बुढळै ह्ई।
\p
\v 8 एकी धैळै जकरयाह जांऊं आपणीं मंडळीए बारी दी परमेश्वरे सह्मनै याजको काम करा त,
\v 9 ता तेऊए नांऊंऐं निखळी याजके रबाज़े साबै परच़ी कि प्रभूए मांदरै नाशी करै ज़ाळै धूप।
\v 10 जांऊ सह भितरी धूपा ज़ाळदअ त लागअ द ता बागै तै लागै दै बड़ै भारी लोग प्राथणां करदै।
\v 11 नच़ानक धेछुअ तेऊका कि एक परमेश्वरो स्वर्गदूत हुअ धूप बेदीए दैहणीं बाखा प्रगट।
\v 12 जकरयाह प्राछूअ तेऊ भाळी करै और तेऊ फिरअ बडअ भारी हैळअ।
\v 13 पर स्बर्गदूतै तेऊलै बोलअ, “हे जकरयाह डरै निं आथी, प्रभू हेरी तेरी प्राथणा शूणीं और तेरी बेटळी इलिशिबा का हणअ तेरअ एक शोहरू और तूह डाहै तेऊओ नांअ यहून्ना।
\v 14 ताह हणीं तेऊ करै आनंद और खुशी; संघा होरी बी भेटणीं बडै भारी लोगा तेऊए ज़ल्मां करै खुशी।
\v 15 किल्हैकि सह हणअ प्रभूए सह्मनै महान। तेऊ निं कधी शूर-शराब झुटणअ और सह हणअ आपणीं आम्में गर्भाई का पबित्र आत्मा करै भरूअ द;
\v 16 और तेऊ फरेऊणैं इसराला का बडै भारी लोग प्रभू परमेश्वरा बाखा लै।
\v 17 सह नाशणअ प्रभू आजू-आजू शगती और पवित्र आत्मां दी एलीया नबी ज़िहअ ताकि सह बुज़ुर्गो मन तिन्नें लाह्नैं बाखा लै फरेऊए और आज्ञा नांईंं मनणै आळै धर्में समझ़ एछे और प्रभू लै एक धर्मीं परज़ा बणांई सके।
\p
\v 18 जकरयाह स्बर्गदूता का पुछ़अ, “हूँ किहअ करै करूं एसा गल्लो भरोसअ? आप्पू ता हूँ बुढळअ आसा; और मेरी लाळी बी ग्ई बुढळी ह्ई?”
\v 19 स्बर्गदूतै बोलअ तेऊलै इहय कि “हूँ आसा जिबराईल स्बर्गदूत; और हूँ रहा हमेशा परमेश्वरे सह्मनै खह्ळुई; ता परमेश्वरै आसा हूँ ताह सेटा लै गल्ला करदअ और एसा खुशखबरी शणांऊंदअ भेज़अ द।
\v 20 पर ऐबै शुंण, ज़ेभै तैणीं ईंयां गल्ला पूरी निं ह्ई मुके, तेभै तैणीं रहणअ तूह च़ुप्पी (काल्लै ज़िहअ) और तूह निं किछ़ै बोली सकदअ; इहय हणअ तै किल्हैकि तंऐं निं मेरी इन्नां गल्लो भरोसअ किय ज़ुंण ठीक बगती पूरी हणीं।”
\v 21 ता लोग तै बागै जकरया न्हैळै-भाळै लागै दै और तिंयां हुऐ रहैन-प्रशैन कि जकरया मांदरा भितरी एतरी देर किल्है पाई?
\v 22 ज़ांऊं जकरयाह बागै निखळअ; ता सह निं किछ़ै बोली सकअ, जकरयाह लागअ तिन्नां लै शारै करदअ और सह रहअ काल्लअ ई। और तै ग्ऐ तिंयां समझ़ी कि एऊ हुऐ मांदरै किज़ै दर्शण।
\v 23 ज़ांऊं तेऊए सेऊआ च़ाकरीए धैळै पूरै हुऐ, ता सह नाठअ आपणैं घरा लै।
\p
\v 24 इन्नां धैळै बाद हुई तेऊए लाळी इलीशिबा पैरभारी; पांज़ा भिनै तैणीं निं तेसा अह गल कोही का खोज़ी कि
\v 25 अह किरपा की प्रभू मूँह संघै लोगा बिच़ै ईज़्जत डाहणें तैणीं।
\s यीशूए ज़ल्म लणेंए घोषणां
\p
\v 26 ईलिशिबा पैर भारी हणें छ़हा भिन्नैं बाद भेज़अ परमेश्वरै जबराईल नांओं स्बर्गदूत गलील देशे नासरथ नांऊंए नगरी एकी कुंआरी सेटा;
\v 27 तेसा कुंआरी नांअ त मरिअम और तेसरी बरनिं ती दाऊदे खानदानिंए एकी युसुफा नांऊंए मरधा संघैं हुई दी।
\v 28 स्बर्गदूतै तेसा लै भितरी एछी करै बोलअ; “नमस्ते, परमेश्वरै दैनअ ताल्है पठाथअ और प्रभू आसा ताहा संघै।”
\v 29 एऊ बच़ना शुणीं करै मरिअम हैळुई और सह लागी इहय सोच़दी कि 'इन्नांंं गल्लो किज़ै मतलब आसा'?
\v 30 तैबै स्बर्गदूतै तेसा लै बोलअ, “हे मरिअम, डरै निं आथी, ताल्है हुई परमेश्वरे दैया।
\v 31 भाळ, तूह हणीं पैर भारी और तेरअ हणअ एक शोहरू; और तूह डाहै तेऊ नांअ "यीशू"।
\v 32 सह हणअ महान; और सह हणअ परम परधान परमेश्वरो शोहरू। प्रभू परमेश्वरा दैणअ बाब-दादै राज़ै दाऊदो सिंहासण तेउलै;
\v 33 और तेऊ करनअ ईज़राईले घरानै दी सदा राज़, और तेऊए राज़ निं कधि खतम हणअ।”
\v 34 मरियमैं स्बर्गदूता लै बोलअ, “इहय किहै करै सका ह्ई? हूँ ता कसा मरधा ज़ाणदी बी निं आथी?”
\v 35 स्बर्गदूतै तेसा लै बोलअ कि “ताल्है एछणअ पबित्र आत्मां और परम प्रधान परमेश्वरे सामर्थ रहणीं ताह संघै। ज़ुंण सह पबित्र शोहरू पैदा हणैं आळअ आसा, तेऊ लै बोळणअ परमेश्वरो शोहरू।
\v 36 भाळै, तेरी मसेरी बैहण इलिशिबा सोभ ज़ाणा तै कि सह आसा बांझ; एभै आसा तेसरअ छ्ऊअ भिनअ लागअ द।
\v 37 परमेश्वरा लै निं कोई बी गल्ला मुशकळ आथी।
\v 38 मरियमैं तेऊ लै बोलअ, “भाळ, हूँ आसा प्रभूए भगतण, ज़िहअ तूह बोला तिहअ ई लोळी मुल्है हुअ।” तेखअ हुअ स्बर्गदूत तिधा का लोप।
\s मरियमों इलिशिबा सेटा मिलदै नाशणअ
\p
\v 39 संघा तिन्नांई धैळै मरिअम उझ़ुई और सह नाठी सराज़ा दी यहूदे एकी नगरी लै।
\v 40 ज़ांऊं सह जकरयाहे घरै पुजी और तेसा इलिशिबा लै नमस्ते किय,
\v 41 ता ज़ेसा घळी इलिशिबा मरिअमें नमस्ते शुणीं, ता तेसाई घळी तेसे पेटै लागअ शोहरू हिलदअ च़ुकदअ और इलिशिबा भरूई पबित्र आत्मां करै।
\v 42 ता तेसा ज़ोरै लैळ पाई करै बोलअ, “तूह आसा सोभी बेटळी दी धनबान और तेरै पेटो फळ बी आसा धनबान,
\v 43 और मेरै ईंयां भाग किधा का खुल्है कि मेरै प्रभूए आम्मां आई मूँह सेटा लै?
\v 44 भाळ मरिअम, ज़ांऊं तंऐं मुल्है नमस्ते की, और सह बोल ज़ांऊं मेरै कानै पुजअ ता तेसाई घळी लागअ मेरै पेटै शोहरू खुशी-खुशी हिलदअ च़ुकदअ।
\v 45 भागा आळअ आसा सह ज़ुंणीं एसा गल्ला विश्वास किय कि ज़ुंण गल्ला प्रभूए तरफा का बोली ती, तिंयां ह्णीं पूरी।”
\s मरियमों स्तुति भज़न
\p
\v 46 तैबै मरिअमैं बोलअ, “मेरअ प्राण करा प्रभूए जै-जैकार,
\p
\v 47 और मेरी आत्मां हुई मोक्ष दैणैं आळै परमेश्वरा करै खुश।
\p
\v 48 किल्हैकि तेऊ दैनी मेरी भलाई दी नज़र और तैहीता भाळा, एभा पोर्ही जुगे-जुगे लोगा बोळणअ मुल्है भागा आळी।
\p
\v 49 किल्हैकि तेऊ सर्बशगतिमान परमेश्वरै किऐ मुल्है बडै-बडै काम और तेऊओ नांअ आसा पबित्र;
\p
\v 50 और तेऊए दैया ह्आ तिन्नां लै ज़ुंण तेऊए डरा हेठै रहा, और सह दैआ रहा पोस्ती दर पोस्ती बणीं।
\p
\v 51 तेऊ रैहैऊअ आपणीं बाहो बल और ज़ुंण आपणै आप बडअ समझा तै तिंयां दळाऊऐ तेऊ साते बातै।
\p
\v 52 तेऊ शोटै बलबान राज़गादी का धरनीं; और दिन दुखी कियै बडै।
\p
\v 53 भुखै दैनैं तेऊ शोभली-शोभली गल्ला करै रज़ैऊई और धनबान काढै छ़ुछ़ै हाथै दळाऊई।
\v 54 आपणै सेऊआकार इस्त्राएले की तेऊ हेर सभाळ कि सह तेऊए दैया आद डाहे;
\p
\v 55 ज़ुंण आबराहमा और तेऊए खांनदानी दी हमेशा रहणीं और ज़िहअ तेऊ म्हारै बाब दादै का बोलअ त।”
\v 56 मरिअम रही चीई भिनै तेसा सेटा और तेता बाद आई सह घरा लै बापस फिरी।
\s यहून्ना बपतिस्मैं दैणैं आळेओ ज़ल्म
\p
\v 57 तैबै ईलिशिबे सुणैंए धैळै आऐ और तेसरअ हुअ एक शोहरू।
\v 58 ज़ांऊं तेसरै संघी-साथी और पड़ोसी शुणअ कि परमेश्वरै की तेसा लै दैया और तेसरअ हुअ शोहरू; ता तिंयां बी हुऐ बडै भारी खुशी।
\v 59 तेखअ हुअ इहय कि आठुऐ धैळै निंयं आपणअ शोहरू तिन्नैं खतनै करना लै; ता तिन्नैं लाअ त तेऊओ नांअ तेऊए बाप्पू ज़िहअ जकरयाह डाही पर
\v 60 ईलिशिबा बोलअ इहय कि एऊ शोहरूओ नांअ डाहणअ यहून्ना।
\v 61 तिन्नैं होरी बोलअ तेसा लै इहय कि तेरी खानदानी निं इहय नांअ कोहीओ आथी?
\v 62 तैबै तिन्नैं तेऊ शोहरूए बाप्पू का शारै करै पुछ़अ कि किहअ करनअ?
\v 63 कि तूह एऊओ नांअ कै च़ाहा डाहणअ? तैबै तेऊ तिन्नां का लिखणेंए तगती शदाऊई और लिखअ कि एऊओ नांअ आसा यहून्ना, और तिंयां सोभ हुऐ रहैन।
\v 64 ता तेउओ मूँह और ज़िभ खुल्ही नढैऊऐ ता सह लागअ गल्ला-बाता करदअ और परमेश्वरे जै-जैकार करदअ।
\v 65 ता तेऊए ओरी-पोरी रहणै आळै सोभी पळअ हैळअ तिंयां गल्ला फैली तेसी बाती सारै यहूदिया देशे सारै सराज़ै।
\v 66 ईंयां गल्ला ज़ुंणीं बी शुणीं तिंयां लागै आपणैं मनै बच़ार करी करै बोलदै कि अह शोहरू किहअ हणअ? किल्हैकि एऊ परैंदै आसा परमेश्वरो हाथ।
\s जकरयाहो स्तुति भज़न
\p
\v 67 ता तेऊ शोहरूओ बाप्पू जकरयाह भरूअ पबित्र आत्मां करै और सह लागअ भबिश्याबाणीं करदअ कि
\p
\v 68 “प्रभू, इस्त्राएले परमेश्वरा लै धन्य, कि तेऊ दैनी आपणैं लोगा लै नज़र और तिन्नां लै दैनअ छ़ुटकारअ;
\p
\v 69 और आपणैं सेऊआकार दाऊदै खानदानिं दी काढअ एक मोक्ष दैणैं आळअ शींग।
\p
\v 70 ज़िहअ तेऊ आपणैं पबित्र भबिश्याबाणीं करनै आळै का ज़ुंण एऊ संसारे शुरूआता का ई बोळदै आसा तै लागै दै, तिन्नां का खोज़अ।
\p
\v 71 मतलब, म्हारै बैरी का, और म्हारै बैरीए हाथा का दैनअ हाम्हां लै छ़ुटकारअ,
\p
\v 72 और म्हारै बाब दादै लै दैआ करी करै आपणअ पबित्र बाईदअ डाहअ आद।
\p
\v 73 ता सह बच़न ज़ुंण तेऊ म्हारै बाप्पू अब्राहमा लै दैनअ त;
\p
\v 74 कि तेऊ दैणअ हाम्हां लै इहय कि हाम्हैं आपणै दुशमणैं हाथा का छ़ुटी करै
\p
\v 75 तेऊ सह्मनै पबित्र धर्मीं और बिणा कोई हैळै फिकरै तेऊए सेऊआ टैहल करदै रहे।
\p
\v 76 और तूह हे बेटैआ, तूह हणअ परम प्रधान परमेश्वरो भबिशयाबगता, किल्हैकि तूह हांडणअ प्रभूए बाता ठीक करदअ तेऊ आजू-आजू;
\p
\v 77 ताकि तूह तेऊए लोगा लै मोक्षो ज्ञान दैई सके, ज़ुंण तिन्नें पाप क्षमा ह्ई करै भेटणअ।
\p
\v 78 अह हणअ परमेश्वरे बडी दैया और करूणा करै; ज़हा करै उपरा का हाम्हां लै दोतकअ प्रैशअ निखळणअ कि
\p
\v 79 न्हैरै और मौतै छ़ैली दी बेठणै आळै लै प्रैशअ होए; और म्हारी खूरे गंईं सरली और बाता दी सीधी बशैळे।”
\p
\v 80 इहय करै सह शोहरू लागअ बढदअ और आत्मा दी लागअ बलबान हंदअ और इस्त्राएल देशै प्रगट हणै का पैहलै तैणीं रहअ सह बणैं बूटै उजाळ ज़ैगा।
\c 2
\s यीशूओ ज़ल्म
\r (मत्ती 1:18-25)
\p
\v 1 तिन्नां धैळै दैनीं राज़ै अगस्तूस कैसरै ऐही आज्ञा कि सारै दैशे लोगे नांअ करा दर्ज़।
\v 2 अह ती दुनिंयां दी पैहली नांअ लखाई ज़ुंण तेऊ ज़मानै हूई, ज़धू क्बिरिनिउस सुरिआ देशो मुखिय थिय।
\v 3 और सोभ लोग नाठै नांऊंआ दरज़ करदै आपणीं-आपणीं नगरी लै।
\v 4 और एते तैणीं नाठअ युसुफ बी किल्हैकि सबी त दाऊदे खानदानी का। और सह गलीले नासरत नगरी का यहूदिया देशै दाऊदे नगरी बेतलेहमा लै नाठअ कि
\v 5 आपणीं हणैं आळी लाळी मरिअम, ज़सा संघै बरनी लाई दी आसा नांअ दरज़ करी सके।
\v 6 और तेसरै तिधी रहंदी हुऐ मरिअमें सुणेंए धैळै पूरै और
\v 7 तेसा दैनअ आपणै ज़ेठै शोहरू लै जल्म और तेसा सह झिकळै दी पळेटअ और तेसा डाहअ सह डागेए घाह खेऊणेंए च़राठी भितरी किल्हैकि तिन्नां निं सरांई भितरी रहणा लै ज़ैगा भेटी ती।
\s स्वर्गतूतो फुआला लै फेळअ
\p
\v 8 और तेऊ देशै तै कई गुआळै फुआल और तिंयां ह्आ तै राची आपणीं भेडा बाकरीए छ़ुंडा पहरी दहळै सुतै दै।
\v 9 और प्रभूओ दूत आअ और तिन्नां सेटा खह्ळुअ ता प्रभूओ झ़लकार (च़मकदअ प्रैशअ) च़मकअ तिन्नां फेर ता तिंयां सोभ हैळुऐ।
\v 10 और तैबै स्बरगदूतै तिन्नांलै बोलअ कि,“ डरा निं आथी, भाळा, तम्हां का लाअ मंऐं खुशीओ समाच़ार खोज़ी। अह समाच़ार हणअ सारी दुनिये लोगा लै खुशी दैणै आळअ।
\v 11 आझ़़ हुअ दाऊदे नगरी तम्हां लै मोक्ष दैणै आळैओ ज़ल्म, और अहैई आसा मसीह पबित्र प्रभू।
\v 12 और तेऊए बछ़ैण आसा एही कि सह भेटणअ तम्हां डागै-धणा लै घाह खैऊणेंए च़राठी भितरी झिकळै दी पळेटअ द।”
\v 13 और तेसाई घळी हेरा हेरी तिधी धेछुअ तिन्नां का स्बरगदूतो एक छुंड तिन्नां का परमेश्वरे जै-जैकारा करदी इहय बोलदअ कि
\p
\v 14 “सरगै हुई परमेश्वरे महिमां धरती दी ज़ुंण मांह्णूं तेऊ करै खुश आसा, तिन्नां शांती होए।”
\p
\v 15 ज़ांऊं स्बरगदूत तिन्नां सेटा का बापस स्बरगा लै नाठै; ता तिन्नैं गुआळै फुआलै आप्पू बिच़ै गल्ला की कि, “च़ाला हाम्हां सोभी नाशणअ बेतलेहमा लै और ज़ुंण गल हाम्हां का प्रभू खोज़ी, तेसा एछमैं हाम्हैं भाळी।”
\v 16 और तिंयां नढैऊऐ नाठै और मरियम युसुफा संघैं भाळअ तिन्नैं सह शोहरू च़राठी दी डाहअ द।
\v 17 तिन्नां भाळी करै तिन्नैं सह गल प्रगट की ज़ुंण तिन्नां का तेऊ शोहरूऐ बारै बोली ती।
\v 18 और सोभी शुळणै आळै हूऐ इन्नां गल्ला शुणीं करै रहैन ज़ुंण तिन्नैं गुआळै फुआलै तिन्नां सोभी का खोज़ी।
\v 19 पर मरिअमै डाही ईंयां गल्ला आपणै मनै और सह लागी आपणैं मनै सोच़दी।
\v 20 और तिंयां गुआळै फुआल तिहअई शुणीं और भाळी करै परमेश्वरे भज़न और जै-जैकार करदी फिरै बापस।
\s यीशूओ नांमकरण
\p
\v 21 ज़ांऊं आठ धैळै पूरै हुऐ और तेऊए खतनैं करनेओ धैळअ आअ, ता तिन्नैं डाहअ तेऊ नांअ यीशू, ज़ुंण स्बरगदूते तेसा का शोहरू पेटै एछणै का पैहलै खोज़अ त।
\s मांदरै यीशूओ अर्पण
\p
\v 22 और ज़ांऊं मूसे बिधि बधाने साबै शुचै हणेंऐ धैळै पूरै हुऐ ता एता बाद निंयं तिन्नैं सह येरूशलेमा लै ताकि तिंयां प्रभूए सह्मनै तेऊ आणीं सके।
\v 23 ज़िह्अ कि प्रभूए बिधि बधाना दी लिखअ द आसा कि, “हरेक ज़ेठअ शोहरू हणअ प्रभू लै पबित्र।”
\v 24 और प्रभूए बिधी-बधाने साबै एक पालळीओ ज़ोळअ, नांईंं ता पालळीए दूई बच़ै लागणै आळणै ज़रूरी।
\s शमौने गिह
\p
\v 25 और येरूशलेमै थिय एक शिमोन नांऊंओ माह्णूं और सह त बडअ धरमीं और भलअ भगत आदमीं, और सह ह्आ त इस्त्राएले शांती न्हैळअ लागअ द और तेऊ दी त पबित्र आत्मां।
\v 26 और तेऊ लै थी पबित्र आत्मां का चतैनगी भेटी दी कि ज़ेभै तैणीं तूह मसीह भाळी निं लए, तेभै तैणीं निं तूह मरनअ आथी,
\v 27 और सह आअ आत्मां दी भरूई करै मांदरा लै और ज़ांऊं आम्मां-बाप्पू सह शोहरू भितरा लै आणअ कि बिधी-बधाने साबै तेऊलै तिंयां करे,
\v 28 और तेऊ सह शोहरू आपणैं भोसळै ढाकअ और परमेश्वरो धन्याबाद करी करै बोलअ कि,
\p
\v 29 “हे मालक, एबै दै आपणैं सेऊआकारा लै तूह आपणैं बच़नें साबै शांती संघैं बिदाई,
\p
\v 30 किल्हैकि मेरी आच्छी हेरअ तेरअ मोक्ष भाळी,
\p
\v 31 ज़ुंण तंऐं सोभी देशा सह्मनैं तैर किय द आसा कि,
\p
\v 32 होरी सोभी ज़ातीए लोगा लै प्रैशै दैणेंए तेणीं तेरी आपणीं परज़ा इस्त्राएलीए महिंमा ह्ई सके।”
\p
\v 33 और तेऊ शोहरूए आम्मां बाप्पू ज़ुंण इन्नां गल्ला शुणां तै तिंयां ह्आ तै रहैन ज़ुंण तेऊ शोहरूए बारै दी हंदी ती लागी दी।
\v 34 और एता बाद शिमोंनै तिन्नां लै आशिरबाद दैनअ और शोहरूए आम्मां मरिअमा लै बोलअ, “हेर, अह शोहरू आसा ईसराले कई लोगा लै बधळणैं और उझणैं और ईहै च़िन्हां लै टांकअ द, ज़सरै खलाफ बरोधा दी कई गल्ला हणीं।
\v 35 इधी तैणीं कि तेरी आत्मां बी भेदणीं तलबारा करै आर-पार - एता करै हणैं कईए दिले बच़ार प्रगट
\s हन्नाहे ग्वाही
\p
\v 36 और अशेरे गोत्रा का ती एक हन्नयाह नांऊंऐ फनुअले शोहरी भबिश्याबाणीं करनै आळी और सह ती खासी बुढळी बी ग्ई दी ह्ई और सह रही ती तेसरै बैहा हणैं का बाद साताई साला आपणैं लाळै संघै।
\v 37 सह ती चरैसी साला ओर्ही बिधबा और सह रहा ती मांदरै ई और ब्रत और प्राथणा करी करै रहा ती राची धैळी भगती करदी लागी।
\v 38 और सह बी तेसा घळी तिधी एछी करै लागी परमेश्वरे धन्याबाद करदी और तिन्नां सोभीए बारै लागी बोलदी ज़ुंण येरूशलेमें छ़ुटकारै न्हैळै तै लागै दै, तेऊ शोहरूए बारै गल्ला करदी लागी।
\s नासरता लै बापस नाशणअ
\p
\v 39 ज़ांऊं तिंयां बिधी-बधाने साबै सोभ गल्ला नबटाऊई मुकै ता तेता बाद नाठै तिंयां गलीले देशै आपणीं नगरी नासरता लै।
\p
\v 40 और‍ शोहरू लागअ बढदअ और बलबान हंदअ और बुधी दी लागअ परिपूरण हंदअ और परमेश्वरो जश त तेऊ दी।
\s शोहरू यीशू मांदरै
\p
\v 41 और तेऊए आम्मां-बाप्पू करा तै हर साल फसहे जाचा लै येरूशलेमा लै नाशी।
\v 42 ज़ांऊं सह बाराह बरशो हुअ, और तिंयां नाठै पर्बे रिति रबाज़े साबै येरूशलेमा लै और
\v 43 तिंयां तिन्नां धैळै पूरै करी करै बापस फिरदै लागै ता सह शोहरू रहअ येरूशलेमै ई और तेऊए आम्मां-बाप्पू का निं थोघै कि सह किधी आसा।
\v 44 तिन्नैं ज़ाणअ ईह्अ कि सह हणअ होरी मसाफरा संघै आजू-आजू, पर एकी धैळीए डेरै पाणै का बाद लागै तिंयां सोभी ज़ाणै-बछैणै और टबरा पुछ़दै और तेऊ लोळै।
\v 45 पर ज़ांऊं सह नांईंं भेटअ ता तिंयां आऐ लोळदी-लोळदी येरूशलेमा लै बापस फिरी और
\v 46 चिई धैळै बाद भेटअ तिन्नां सह मांदरै उपदेशा दैणै आळै बिच़ै बेठअ द और सह त तिन्नें गल्ला शुणअ और तिन्नां का सुआला करदअ।
\v 47 और ज़ेतरै बी तेऊ शूणै तै लागै दै, तिंयां हुऐ तेऊए समझ़ और तेऊए उत्तरा शुणी रहैन।
\v 48 इहय भाळी करै हुऐ तेऊए आम्मां-बाप्पू बी रहैन और तेऊए आम्मां मरिअमे बोलअ कि, “आरा बेटैआ, तंऐं किल्है किय हाम्हां संघै इहय? हूँ और तेरअ बाप्पू थकै ताह लोळी-लोळी?”
\v 49 तेऊ तिन्नां लै बोलअ, “तम्हैं मूँह लोळै किल्है लागै? तम्हैं इहय निं ज़ाणदै कि मूँह आसा आपणै बाप्पूए भबना दी रहणअ ज़रूरी?”
\v 50 पर ज़ुंण अह गल तेऊ तिन्नां का बोली, तिन्नैं निं अह समझ़ी।
\v 51 तेखअ नाठअ सह तिन्नां संघै और नासरथै पुजै और सह रह तिन्नें साबै तिधी और तेऊए आम्मां डाही ईंयां गल्ला आपनै मनै
\p
\v 52 और प्रभू यीशू मसीह डील-डौल और परमेश्वरे और मांह्णूंऐ जशा दी लागअ बढदअ।
\c 3
\s यहून्ना बपतिस्मैं दैणैं आळेओ संदेशअ
\r (मत्ती 3:1-12; मरकुस 1:1-8; यूहन्ना 1-1-28)
\p
\v 1 तिबरिउस केसरे राज़ा दी पंद्र्उई बरशा दी ज़ांऊं पुंतिउस पिलातुस यहूदिया देशो हाकम थिय और गलीलै त हेरअदेस चौथाई देशो राज़अ इतूरैईआ, और तरखोनिसिसे त तेऊओ भाई फिलिप्पुस और अबिलेना दी त लिसानिआस चौथाई देशे राज़ै।
\v 2 और ज़धू हन्ना और कैफा माहायाजके पदबी दी थियै, तिन्नां धैळै परमेश्वरो बच़न यहून्ना सेटा पुजअ।
\v 3 और यहून्ना लागअ जरदण नदी आर-पार लोगा लै पाप माफी और मना बदळणैंओ बपतिस्मैंओ परच़ारा करदअ।
\v 4 ज़िहअ याशायाह भबिशयाबाणीं करनै आळै बोलैदै बच़ने कताबा दी लिखअ द आसा कि,
\q1 “बणै बुटै उजाळ ज़ैगा दी आसा लागअ द एक हाका लांदअ कि प्रभूए बात बणांआ, और
\q2 तेऊए सळका करा सिधी।
\q1
\v 5 हरेक नाळ खोह्ळ भरनै और सोभ धारा-धारठी ढोळणीं गोधै; और ज़ुंण कुंगळअ
\q2 आसा सह करनअ सिधअ और
\q2 ज़ुंण उछ़टअ-निंऊंअ आसा
\q3 सह बणाणअ च़कोर रसतअ।
\q1
\v 6 हरेकी प्राणीं भाळणअ परमेश्वरो मोक्ष।”
\p
\v 7 और लोगे छ़ुंड ई छ़ुंड एछा तै तेऊ सेटा लै बपतिसमैं लंदै और सह बोला त तिन्नां का इहय कि, “हे शपैळे शोहरूओ, तम्हां का इहय कुंणीं हेरअ खोज़ी कि आजू एछणैं आळी बिबती का भागा?
\v 8 मना बदळणै जोगी फळ ता आणा और आपणै-आपणै मनै इहय निं सोच़ा कि म्हारअ बाब दादअ आसा अब्राहम। हूँ बोला तम्हां का इहय कि परमेश्वर सका इन्नां पाथरा का बी अब्राहमा लै शोहरू पैदा करी।
\v 9 और ऐबै आसा हेरअ द खराळअ पेळे गोधै लाई और ज़ुंण पेळ रांबळअ फळ नांईंं दैआ सह पाणअ काटी दहणा लै।
\v 10 तैबै लोगै यहून्ना का पुछ़अ कि तै हाम्हां किज़ै लागणअ करनअ?
\v 11 तेउ तिन्नां लै उत्तर दैनअ कि ज़हा का दुई कुरतै आसा सह दैआ एक कुरतअ तेऊलै ज़सा का नांईंं आथी और ज़सा का रोटी आसा सह बी करा इहय ई।
\v 12 और कारै च़ुंगी गराहणै आळै बी आऐ तेऊ सेटा लै बपतिस्मै लंदै और तेऊ का पुछ़अ कि हे गुरू, हाम्हैं कै करमै?
\v 13 तेउ तिन्नां लै बोलअ कि ज़ुंण तम्हां लै मांगणै लै बोलअ द आसा तेता का खासअ निं मांगी आथी।
\v 14 और सपाही बी तेऊ सेटा एछी करै पुछ़अ कि हाम्हैं कै करमैं? और तेऊ तिन्नां लै बोलअ कि कोई लै थोघै बाझ़ी कूट मार करी और ना कसा लै झ़ूठअ दोष लाई और आपणीं मज़दूरी दी डाहै संतुष्टी।
\p
\v 15 और सोभी लोगा ती आशा और तिंयां सोभ तै आपणै-आपणै मनै यहून्ने बारै सोच़दै लागै दै कि अहैई किन्नीं आसा मसीह?
\v 16 और यहून्नै तिन्नां लै उत्तर दैनअ कि “हूँ ता दैआ तम्हां लै पाणीं करै बपतिस्मअ; पर सह आसा एछणै आळअ जुण मुखा शक्तीमान आसा और हूँ नि तेऊ सेटा एता जोगी बी आथी कि तेऊए बूटे तस्मै खोल्ही सकूँ। तेऊ दैणअ तम्हां लै पबित्र आत्मा और आगी करै बपतिस्मअ।
\v 17 तेऊओ शूप आसा तेऊए हाथै और तेऊ शुहणअ आपणअ खहळ झ़ाळी करै और गिंहूं करनै तेऊ आपणै भडारै कठा और भुखलअ पाणअ तेऊ आगी दी दह्ई ज़ुंण आग कधि निं हिशणी।”
\p
\v 18 और सह कई शिक्शा दैई करै रहअ लोगा समझ़ाऊंदअ लागी और लोगा लै सुसमाच़ारा शणाऊंदअ लागी।
\v 19 पर तेऊ‍ चौथाई देशे राज़ै हेरोदेसा लै तेऊए भाईए बेटळी हेरोदिआसे बारै और सोभ कुकरम ज़ुंण तेऊ राज़ै कियै तै, तेता लै बोलअ कि ईंयां आसा गलत।
\v 20 और हेरोदेसै किय तेता का बी ज़ादअ कुकरम कि यहून्ना पाअ जेह्लखानै दी।
\s यीशूओ बपतिस्मअ
\r (मत्ती 4:1-11; मरकुस 1:12,13)
\p
\v 21 ज़ांऊं सोभी लोगै बपतिस्मअ ल्अ और प्रभू यीशू बी त बपतिस्मैं का बाद प्राथणा करदअ लागअ द और हेरा-हेरी सरग खुलअ और
\v 22 पबित्र आत्मां उतरअ तेऊ परैंदै कबूतरे रूपै और एही आकाशबाणीं हुई: “कि तूह आसा मेरअ प्यारअ शोहरू और हूँ आसा ताखा खुश।”
\s यीशूओ खानदान
\r (मत्ती 1:1-17)
\p
\v 23 ज़ांऊं यीशू आप्पू बी उपदेशा दैंदअ लागअ, ता तेऊए अमर ती कोई तिहा साले ज़िहअ समझ़ा तै कि सह त यसुफो शोहरू और यसुफ त एलीओ शोहरू।
\v 24 और सह त मत्‍तातो और सह लेबीओ और सह मलकिओ और मलकी यन्ना और सह युसफो
\v 25 और सह मतिंयांह और सह आमोस और सह नहूम और नहूम त अस्ल्याहो शोहरू और सह नोगहो
\v 26 नोगह त मातो और सह त मतिंयांहो और सह त शिमिओ और सह त योखेसो और सह त योदाहो
\v 27 और सह त यहून्नो और सह त रेसा और सह त जरूब्बाबिलो और सह त शलतिएल और सह त नेरीओ।
\v 28 और सह त मलकिओ और मलकी त आदीओ शोहरू और आदी त कोसामों और सह त इलमोदामो और सह त एरो शोहरू।
\v 29 एर त येशूओ और सह त इलाज़ारो और सह त योरीमो और सह त मतातो और सह त लेबीओ शोहरू।
\v 30 लेबी त शमौनो और सह त यहूदाहो और सह त युसुफो और सह त योनानो शोहरू और सह त इल्याकिमो शोहरू
\v 31 और सह त मलेआह और सह त भिन्नाहो और सह तमत्तातो और सह त नातानो और नातान त दाऊदो शोहरू।
\v 32 दाऊद त यिशैओ शोहरू और सह त ओबेदो और सह त बोअज़ो और सह त सलमोनो शोहरू और सह त नहशोनो।
\v 33 नहशोन त अम्मीनादाबो और सह त अरनीओ और अरनी त हिसरोमो शोहरू और सह त फिरिसो और सह त यहूदाहो शोहरू।
\v 34 और सह त याकुबो शोहरू और सह त इसहाको शोहरू और इसहाक त इबराहिमो शोहरू और सह त तिरहो और सह त नाहोरो शोहरू।
\v 35 नाहोर त सरूग और सह त रऊओ और सह त फिलिगो और सह त एबिर और सह त शिलोहो
\v 36 और सह त केनानो और सह त अरफज्ञदो और सह त शेमओ और सह त नूहो शोहरू और सह त लिमिको शोहरू।
\v 37 लिमिक त मथूशिलोहो और सह त हनोको और सह त यिरिदो और सह त महलेल और महलेल त केनानो शोहरू।
\v 38 सह त एनोशो और एनोश शेतो और सह त आदमो और आदम त परमेश्वरो।
\c 4
\s यीशूए परिक्षा
\r (मत्ती 4:1-11; मरकुस 1:12,13)
\p
\v 1 तेखअ प्रभू यीशू मसीह पबित्र आत्मा करै भरूअ और जरदण नदी का नाठअ बणैं उजाळ ज़ैगा लै और च़ाह्ळी धैळै तैणीं रहअ पबित्र आत्में साबै ज़ंगलै हांढदअ लागी।
\v 2 शैतान रहअ तेऊ परखदअ लागी और तिन्नां धैळै निं प्रभू किछ़ै बी खाअ ना पीय और ज़ांऊं च़ाह्ळी धैळै पूरै हुऐ ता तेऊ आई भुखै।
\v 3 और शैतानै प्रभू लै बोलअ कि, “ ज़ै तूह परमेश्वरो शोहरू आसा ता तै बोल एऊ पाथरा लै कि रोटी बण।”
\v 4 प्रभू यीशू तेऊ लै उत्तर दैनअ कि, “पबित्रशास्त्रा दी आसा लिखअ द कि मांह्णूं निं सिधअ रोटी करै ज़िऊंदअ आथी।”
\v 5 तैबै शैताने प्रभू यीशू निंयं और घळी भर सारै संसारो राज़ रहैऊअ,
\v 6 और तेऊ प्रभू यीशू लै बोलअ कि, “इन्नां सोभी गल्लो हक और सुख बिलास दैणअ मूँह ताल्है किल्हैकि अह आसा मेरै कब्जै दी और ज़सा लै हूँ च़ाहा तेऊ लै दैआ हूँ।
\v 7 ज़ै तूह मुल्है ढाल करे ता तै हणीं ईंयां सोभ गल्ला तेरी।”
\v 8 प्रभू यीशू तेऊ लै उत्तर दैनअ कि, “ पबित्रशास्त्रा दी आसा लिखअ द कि तूह निं आपणैं प्रभू परमेश्वरा छ़ाडी नी होरी लै ढाल करी और सिधी तेऊए भगती करै।
\v 9 तैबै तेऊ प्रभू यीशू मसीह येरूशलेमा लै निंयंं और मांदरे पुंडरी परैंदै खळअ किय और प्रभू लै बोलअ, “ ज़ै तूह परमेश्वरो शोहरू आसा तै पळ इधा का ढेका,
\v 10 किल्हैकि शास्त्रा दी आसा लिखअ द कि तेऊ‌ छ़ाडणै स्बर्गदूत ताह बच़ाऊंदै,
\v 11 और तिन्नां च़कणअ तूह हाथों हाथ, ताकि इहय निं ह्आ कि तेरै पैरै ठोह्ळ लागे।”
\v 12 यीशू तेऊ लै उत्तर दैनअ कि शास्त्रा दी आसा इहय बी लिखअ द कि, “तूह निं आपणैं प्रभू परमेश्वरा परखदअ लागी।”
\v 13 और ज़ांऊं शैतान सोभी गल्ला परखी मुकअ और थोळी घळी लै नाठअ सह यीशू सेटा का दूर।
\s यीशूए सेऊआ च़ाकरीए शुरूआत
\r (मत्ती 4:12-17; मरकुस 1:14,15)
\p
\v 14 और प्रभू यीशू मसीह आत्में जशा दी भरूई करै आअ गलीला लै बापस और तेऊए च़रचा फैली ओरी-पोरी सारै देशै।
\v 15 और सह रहअ तिन्नेंई आराधना सभा घरा दी उपदेशा दैंदअ लागी और सोभ करा तै तेऊए सराहणा।
\s नासरतै यीशूओ अनादर
\r (मत्ती 13:53-58; मरकुस 6:1-6)
\p
\v 16 तेखअ आअ यीशू नासरथा लै ज़िधी सह धाचअ पाळअ द थिय और आपणै रीती रबाज़े साबै सबते धैळी आराधनालै दी बच़ना पह्ळदअ खळअ हुअ।
\v 17 और तेऊ लै दैनी याशायाह भबिश्याबगते कताब पह्ळणा लै और तेऊ कताब खोल्ही करै सह बरकअ काढअ, ज़िधी इहय त लिखअ द कि,
\p
\v 18 “प्रभूओ आत्मां आसा मूँह दी तै कि तेऊ कंगाळा लै सुसमाच़ार शणांउंणा लै मेरअ अभिषेक किय और हूँ आसा भेज़अ द एते तैणीं कि गुलामा लै छ़ुटकारेओ और काणैं लै आच्छी धेछणैओ सुसमाच़ार शणांऊं और दाबै दै छ़ड़ैऊं,
\p
\v 19 और प्रभूए खुश रहणेंओ परच़ार करूं।”
\v 20 तैबै तेऊ कताब बंद करी करै सेऊआकारे हाथै दैनी और आप्पू बेठअ। ता आराधनालै दी बेठै दै सोभ लोग लागै तेऊ भाळै।
\v 21 तैबै तेऊ तिन्नां लै बोलअ कि,“ आझ़़ हूअ अह लिखअ द तम्हां सह्मनै पूरअ।”
\v 22 और सोभी ज़ह्णैं सराहअ सह और ज़ुंण जशा आळी गल्ला तेऊए मुंहा का निखळा ती तेता शुणीं ह्आ तै तिंयां रहैन और तिंयां लागै इहय बोलदै कि, “अह ता यूसुफो शोहरू निं आथी?”
\v 23 तम्हां बोळणीं मुल्है अह कहाबत कि “बैद, तूह आपणै आप हअ रांबळअ, ज़ुंण हाम्हैं शुणअ कि कफरनहूमैं किय, तिहअ कर इधी आपणै देशै बी।
\v 24 और तेऊ तिन्नां लै बोलअ कि, “भबिशयाबगता निं आपणैं देशै आदरमान भेटदअ।”
\v 25 “हूँ खोज़ा तम्हां का सच्च़ाई कि एलिया नबीए ज़मानै ज़धू साढै चीई बरशा सरग बंद रहअ त, और इधी तैणीं कि सारै देशै पळअ त नकाळ और इस्त्राएला दी थी कई बिधबा।
\v 26 पर एलिया निं तिन्नां मांझ़ै कोही सेटा लै भेज़अ, पर सैदा देशै सारपत गरांऊंऐं बिधबा सेटा भेज़अ।
\v 27 और एलिशा भबिशयाबगते ज़मानै तै इस्त्राएला दी बडै भारी कोहळी, पर नामान सुरयानी कोहळी छ़ाडी निं होर कोहै तिन्नां बिच़ै रांबळअ किय।”
\v 28 इन्नां गल्ला शुंह्णदी ई तिधी बेठै दै आराधनाघरै हुऐ सोभ रोशै दी लाल पिंऊंळै।
\v 29 और तिन्नैं काढअ प्रभू यीशू मसीह नगरी बागै और ज़ेसा धारा दी तिन्नें नगरी बसी दी थी, तिन्नैं निंयं सह तेसा धारे च़ुंडी परैंदै ढेका शोटणा लै;
\v 30 पर प्रभू नाठअ तिन्नां बिच़ा का दूर,
\s दुष्टात्मां शाचअ आदमीं ठीक करनअ
\r (मरकुस 1:21-28)
\p
\v 31 तेखअ नाठअ सह गलील देशै कफरनहूमें नगरी लै और सबते धैळी लागअ लोगा लै उपदेशा दैंदअ।
\v 32 और लोग हुऐ तेऊए उपदेशा शुणीं रहैन, किल्हैकि तेऊए बच़न ह्आ तै पूरै अधिकारा संघै।
\v 33 और आराधनालै दी त एक इहय आदमीं तेऊ दी थी दुष्टात्मां और
\v 34 सह लागअ ज़ोरै-ज़ोरै लैळा लांदअ कि, “हे यीशू नासरी, हाम्हां ताह संघै कै काम? हूँ ज़ाणा कि तूह किज़ै आसा? तूह आसा परमेश्वरो पबित्र आदमीं।”
\v 35 यीशू लागअ तेऊ नैरदअ कि, “ च़ुप्पी रह, और एऊ आदमीं का निखळ पोर्ही।” तैबै तेसाई घळी तेऊ आदमीं का निखळी दुष्टात्मां तेऊ धरनीं बदळी करै बिणा कोई नकसान करी करै पोर्ही।
\v 36 एऊ च़मतकारा भाळी हुऐ सोभ रहैन और तिंयां लागै आप्पू मांझ़ै गल्ला करदै कि “अह किहअ बच़न आसा कि अह काढा बडै अधिकार और शगती करै दुष्टात्मां और भूता-परेता दरळाऊई और तिंयां निखळा?
\v 37 और च़ऊ दिशा मच़ी एसा गले धूम।
\s पतरसे शाशू और कई लोग बमारी का ठीक करनैं
\r (मत्ती 8:14-17; मरकुस 1:29-34)
\p
\v 38 तेबै यीशू आराधनालै का उझ़ुअ और नाठअ शिमोने घरा लै और शिमोने शाशूई त ज्अर आअ द और तिन्नैं की तेसा लै अरज़ कि हे प्रभू एसरअ ज़अर कर दूर,
\v 39 और तेऊ तेसा सेटा खह्ळूई करै ज़रा लै एक झ़ाळ काढी और ज़अर नाठअ दूर और सह हुई तेसाई घळी राम्बळी और सह लागी सेऊआ टैहली करदी।
\p
\v 40 सुरज़ डुबी करै ज़सा-ज़सा घरै लोग कई बमारी दी डुबै दै थियै; तिन्नैं आणैं तिंयां सोभ तेऊ सेटा लै और यीशू तिन्नां सोभी लै एक-एक करी करै तिन्नां दी हाथ लाअ और तिंयां सोभ हुऐ राम्बळै।
\v 41 और कई दुष्टात्मां भागी लैळा लांदी-लांदी और इहय बोलदी कि तूह आसा परमेश्वरो शोहरू और प्रभू यीशू मसीह करा त तिन्नां झ़ाह्ळ काढी च़ुप्पी और तिन्नां निं दैंदअ त बोळणैं, किल्हैकि तिंयां ज़ाणा तै कि अह आसा मसीह।
\s आराधना घरै प्रच़ार करनअ
\r (मरकुस 1:35-39)
\p
\v 42 ज़ांऊं दुजी धैळी हुई ता प्रभू तिधा का नाठअ एक ज़ंगली ज़ैगा लै और लोगे कई छुंड आऐ प्रभू यीशू सेटा लै और तिंयां लागै तेऊ रोकदै कि हाम्हां सेटा का निं दूर नाशै।
\v 43 पर प्रभू यीशू तिन्नां लै बोलअ कि मूँह आसा होरी नगरी बी परमेश्वरे खुशखबरी शणांऊंणीं ज़रूरी; किल्हैकि हूँ आसा एतेई तैणीं भेज़अ द।
\v 44 और एता बाद प्रभू रहअ गलीले आराधनालै दी परच़ारा करदअ लागी।
\c 5
\s पैहलै च़ेलै शादणैं
\r (मत्ती 4:18-22; मरकुस 1:16-20)
\p
\v 1 ज़ांऊं ईंयां गल्ला हई मुकी और लोग पळा तै चुटी परमेश्वरे बच़ना शुणदै। प्रभू यीशू त गन्नेसरत दरैऊए कनारै खह्ळुअ द और इहय हुअ कि;
\v 2 तेऊ भाळी दरैऊए कनारै दुई किश्ती खह्ळुई दी और तिंयां माह्छ़ली ढाकणै आळै तै किश्ती का होथी करै लागै दै ज़ाळा धोंदै।
\v 3 तिन्नां किश्ती मांझ़ै एकी किश्ती दी, ज़ुंण शमोन पतरसे थी, प्रभू यीशू बेठअ तेथ दी और प्रभू बोलअ तेऊ लै इहय कि एसा किश्ती निंऊं कनारै का धख पाणीं बिच़ा लै और तेखअ लागअ तेसा किश्ती परैंदा का तिन्नां लोगा लै उपदेशा दैंदअ।
\v 4 ज़ांऊं सह गल्ला करी मुकअ, तेखअ प्रभू शमोना लै बोलअ कि; “किश्ती निंऊं डुघै पाणीं बिच़ा लै और माह्छ़ली ढाकणा लै पा आपणअ ज़ाळ।”
\v 5 शमोनै प्रभू लै बोलअ कि, “हे प्रभू, हाम्हैं की सारी राची बडी भारी मैन्थ पर हाम्हां निं किछ़ै बी भेटअ! पर ज़ै तूह बोला, तै पाणअ मूँह ज़ाळ।”
\v 6 तैबै तिन्नैं ज़िहअ ई बोलअ तिहअई किय और तिन्नें ज़ाळा दी शाची बडी भारी माह्छ़ली और तिन्नें ज़ाळ च़ालै धेळुई;
\v 7 और तिन्नैं शादै आपणैं होर बी साथी ज़ाळा खिंचदै ज़ुंण दुजी किश्ती दी थियै; और तिन्नैं भरी दूई किश्ती एही कि किश्ती बी च़ाली पाणीं दी डुबी।
\v 8 एता भाळी शमोन पतरस प्रभू यीशूए पैरै पळअ और बोलअ, “हे प्रभू! हूँ आसा पापी माह्णूं मूँह सेटा का नाश दूर।”
\v 9 किल्हैकि एतरी माह्छ़ली ढाकणां लै हूऐ तिंयां सोभ ज़ह्णै रहैन
\v 10 और तिहअई जब्दीए शोहरू याकुब और यहून्ना ज़ुंण शमोनें साथी तै; तिंयां बी हुऐ रहैन और तेखअ प्रभू यीशू शमोना लै बोलअ, “डरै निं आथी, एभा पोर्ही ढाकणैं ताह ज़िऊंदै माह्णूं।
\v 11 और तिन्नैं आणीं किश्ती कनारै लै और सोभ गल्ला छाडी लागै तिंयां प्रभू यीशू मसीह संघै हांढदै।
\s कोहळे बमारी आळअ ठीक करनअ
\r (मत्ती 4:1-4; मरकुस 1:40-45)
\p
\v 12 ज़ांऊं प्रभू यीशू मसीह एकी नगरी थिय, तिधी आअ एक कोहळे बमारी आळअ मांह्णूं और सह पळअ प्रभू यीशू भाळी उटी बाखा और तेऊ की एही अरज़ कि “हे प्रभू, ज़ै तूह च़ाहे, ता तै सका तूह मूँह राम्बळै करी।”
\v 13 प्रभू यीशू आपणअ हाथ आजू किय और बोलअ कि,“ हूँ च़ाहा कि तूह लोळी रांबळअ हुअ और सह तेऊए कोहळे बमारी हुई ठीक।”
\v 14 तैबै प्रभू यीशू तेऊ लै बोलअ कि,“ होरी का निं कोही का खोज़ी आथी पर तूह नाश याजका सेटा लै और तिन्नां का रहैऊ, और बमारी ठीक हणै का बाद मुसा नबी ज़ुंण किछ़ बी च़ढाऊणा लै बोलअ द आसा; तेता च़ढाऊ ताकि तिन्नां लै ग्वाही ह्ई सके।”
\v 15 पर प्रभू यीशूए गल्ला फैली सारै देशै और लोगे छ़ुंड लागै एछदै प्रभू यीशूए गल्ला शुणदै और बमारी ठीक करदै,
\v 16 पर प्रभू यीशू नाशा त ज़ंगलै तिन्नां का दूर प्राथणां करदअ।
\s लकवे बमारी आळअ रोगी ठीक करनअ
\r (मत्ती 9:1-8; मरकुस 2:1-12)
\p
\v 17 और एकी धैळै हुअ इहय कि प्रभू यीशू त उपेशा दैंदअ लागअ द और फरीसी और व्यवस्था बणांणैंं आळै बी थियै तिधी बेठै दै, तिधी तै तिंयां गलील और यहूदिया और हर गराऊंआं का और येरूशलेमा का आऐ दै और बमारी का ठीक करना लै ती प्रभू यीशू मसीहे शगती तेऊ संघै ई।
\v 18 और हेरै तिधी आणअ लोगै एक दरंगे बमारी आळअ और तिन्नैं आणअ सह मांज़ै परैंदै च़की। और तिंयां लागै प्रभू यीशू मसीहा सेटा भितरा लै नाशणा लै बाता लोळै कि तेऊ मरीज़ा प्रभूए मुंहा सेटा निंए।
\v 19 तिधी ती लोगे जेल्ह-मरेल्ही और तिधी निं सिऊंणीं सहरना लै बी ज़ैगा थी और तिन्नैं बी सोच़ी एक तरकीब और तिंयां उखळै छ़ापरै और तिन्नैं छ़ापरे शिला पेच़ी और मरीज़ छड़ाऊअ छ़ापरा बाती उंधै प्रभू यीशूए मुंहा सेटा लै।
\v 20 प्रभू यीशू तिन्नें विश्वासा भाळी बोलअ कि, “हे माह्णूंआ तेरै पाप हुऐ माफ।”
\v 21 तैबै शास्त्री और फरीसी आप्पू बिच़ै हठळदै लागै कि,“अह कुंण आसा? ज़ुंण परमेश्वरे निंदा करा? परमेश्वरा छ़ाडी निं होर कुंण सका पाप माफ करी?”
\v 22 प्रभू यीशू हेरी तिन्नें मने गल्ला ज़ाणीं और तिन्नां लै बोलअ, “तम्हैं आपणैं मनै किल्है आसा लागै दै हठळदै?
\v 23 सान ज़ेही गल किज़ै आसा? इहय बोळणअ कि तेरै पाप हुऐ माफ, कि इहय बोळणअ कि उझ़ू, हांढदअ फिरदअ लाग?
\v 24 पर मंऐं बोलअ तै कि तम्हैं एसा गल्ला जाणीं सके कि मांह्णूंऐं शोहरू आसा धरती दी पाप माफ करनेओ हक बी दैनअ द।” और प्रभू यीशू तेऊ दरंगे बमारी आळै लै बोलअ, “हूँ बोला ताल्है ईह्अ कि उझ़ू, आपणैं खींथळै गोदळै च़क और घरा लै लाग हांढदअ।”
\v 25 और सह बमार उझ़ुअ नढैऊऐ तिन्नें सह्मनै खळअ और ज़ेथदी सह सुतअ द थिय, तेता च़की करै नाठअ परमेशरे जै-जैकारा करदी घरा लै।
\v 26 एसा गल्ला भाळी हुऐ सोभ लोग रहैन टैन और सोभ लागै परमेश्वरे जै-जैकारा करदै और कई लागै डरै मारै बोलदै कि, “आझ़़ भाळी हाम्हैं नोखी गल।”
\s लेवी शादणअ
\r (मत्ती 9:9-13; मरकुस 2:13-17)
\p
\v 27 और एता बाद प्रभू यीशू बागा लै नाठअ और लेबी नांऊंऐं एकी च़ुंगी लणै आळअ थळ्ही दी बेठअ द भाळअ और तेऊ लै बोलअ कि, “मूँह पिछ़ू एछ।
\v 28 और सह बी सोभ गल्ला छ़ाडी लागअ प्रभू पिछ़ू हांढदअ।
\p
\v 29 और तेऊ लेबी आपणै घरै प्रभू लै खाणा-पिणा लै बणांअ और प्रभू संघै बेठै होर बी कई लोग रोटी खांदै, तेथ ती बडै भारी लोग।
\v 30 और फरीसी और शास्त्री लागै प्रभू यीशूए च़ेलै लै ताह्नै दैन्दै कि, “तम्हैं चुंगी लणै आळै होछै लोगा और पापी संघैं किल्है खा-पिया?”
\v 31 प्रभू यीशू तिन्नां लै ज़बाब दैनअ कि, “बैद निं राम्बळै आदमीं लै हंदअ पर सह ह्आ बमारा लै ज़रूरी।
\v 32 हूँ निं धरमीं लै आथी आअ द पर हूँ आसा पापीए मना बदळणें तैणीं आअ द।”
\s ब्रतो सुआल
\r (मत्ती 9:14-17; मरकुस 2:18-22)
\p
\v 33 और तिन्नैं प्रभू लै बोलअ, “यहूनें च़ेलै करा ब्रत और प्राथणा और फरीसीए बी करा तिहअ ई, और तेरै च़ेलै ह्आ धैळ खांदै-पिंदै लागै दै।”
\v 34 प्रभू यीशू तिन्नां लै बोलअ, “ज़ेभै तैणीं लाळअ संघा आसा, तेभै कै बरातू ब्रत करा?”
\v 35 पर ईहै धैळै बी एछणैं ज़ेभै लाळअ तिन्नां का ज़ुदअ हणअ और तेभै डाहणअ तिन्नां ब्रत।”
\p
\v 36 और प्रभू यीशू खोज़अ तिन्नां का एक होर दृश्टांत कि, “कोई बी आदमीं आपणैं पराणैं झिकळै दी नंऊंअ शाटअ निं लांदअ किल्हैकि सह निं पराणैं दी मेल खांदअ।
\v 37 और कोई बी न्ऊंअ दाखरस पराणीं मशका दी निं भरदअ, नांईंं ता न्ऊंअ दाखरस पोछणअ मशका फाळी करै बागै और तिंयां मशका बी हणीं बरैबाद।
\v 38 पर न्ऊंअ दाखरस लागा न्ऊंईं मशका दी भरनअ।
\v 39 कोई बी निं पराणअ दाखरस झुटी करै न्ऊंअ च़ाहंदअ किल्हैकि तेऊ का आसा थोघ कि पराणअ ह्आ बधिया।”
\c 6
\s सबते धैळीओ मालक
\r (मत्ती 12:1-8; मरकुस 2:23-28)
\p
\v 1 और एता बाद तै सबते धैळी, तिंयां खेचा बाती लागै दै हांढदै, और च़ेलै तै लागै दै हांढदी-हांढदी सील चोळी-चोळी करै और हाथै मरोकी करै खांदै।
\v 2 और एता भाळी करै लागै फरीसी बिच़ै कई बोलदै कि, “तम्हैं करा इहय काम ज़ुंण सबते धैळी करनअ ठीक नांईंं आथी।”
\v 3 प्रभू यीशू तिन्नां लै ज़बाब दैनअ कि, “तम्हैं इहय निं पह्ळअ आथी कि दाऊद और तेऊए साथी ज़धू भुख्खै थियै; तिन्नैं किज़ै किय?
\v 4 सह किल्है नाठअ परमेश्वरे घरै और भेंटे रोटी खाई ज़सा याजका का छ़ाडी होर कोहै निं खांदअ त, तिंयां तेऊ आपणै साथी लै बी दैनीं?
\v 5 और प्रभू तिन्नां लै बोलअ कि,“ मांह्णूंओ शोहरू आसा सबते धैळीओ बी मालक।”
\s मछैंऊंऐं दै हाथा आळअ आदमी ठीक करनअ
\r (मत्ती 12:9-14; मरकुस 3:1-6)
\p
\v 6 और इहय हुअ कि एकी दुजी सबते धैळी आराधनालै दी लागअ प्रभू यीशू मसीह उपदेशा दैंदअ और तिधी त एक आदमीं इहय कि तेऊओ त दैहणअ हाथ शुकअ द।
\v 7 शास्त्री और फरीसी प्रभू यीशू मसीह लै गलती काढणें तैणीं ह्आ तै ताका रहै दै और तिंयां लागै भाळै कि हेरा हैनूं अह एऊ सबते धैळी ठीक करा कि नांईंं।
\v 8 पर प्रभू यीशू हेरा त तिन्नें बच़ार ज़ाणीं और प्रभू यीशू तेऊ शुकै दै हाथे आदमीं लै बोलअ कि, “उझ़ू, इधी खह्ळू बिच़ै।” सबी उझ़ुअ और बिच़ै खह्ळूअ।
\v 9 और प्रभू यीशू मसीहै तिन्नां का पुछ़अ कि,“ मुखा खोज़ा तम्हैं सोभ एसा गल्ला कि सबते धैळी ठीक कै आसा? भलअ करनअ कि बूरअ? प्राण बच़ाऊणैं कि नाश करनै?”
\v 10 और प्रभू च़ऊ बाखा सोभी भाळी करै तेऊ आदमी लै बोलअ कि, “आपणअ हाथ कर आजू” और तेऊ बी किय हाथ आजू और तेऊओ हाथ हुअ भलअ च़ांगअ।
\v 11 पर तिंयां हुऐ आपणै आप्पै का ई बागै और आप्पू बिच़ै लागै हठळदै कि यीशू संघै कै करनअ?
\s बाराह च़ेलै च़ुनणैं
\r (मत्ती 10:1-4; मरकुस 3:13-19)
\p
\v 12 और तिन्नांई धैळै नाठअ प्रभू यीशू मसीह प्राथणां करदअ और परमेश्वरा सेटा प्राथणां दी बिताई सारी राच।
\v 13 ज़ांऊं दोत हुई ता प्रभू आपणै च़ेलै शादै और तिन्नां बिच़ै बाराह ज़ह्णैं च़ुनै और तिन्नां लै बोलअ प्रेरित।
\v 14 और तिन्नां च़ेले नांअ तै ईहै- शमोन; ज़सा नांअ प्रभू पतरस डाहअ, और तेऊओ भाऊ आंदरिआस और याकुब, यहून्ना, फिलिप्पुस और बरतुल्मैं।
\v 15 और मत्ती, थोमा, हलफ्ईओ शोहरू याकुब और शमौन ज़सा लै जेलोतेस बी बोला।
\v 16 और याकुबो शोहरू यहूदा और यहूदा इसकरोती ज़ुंण बादा का प्रभू यीशू मसीह ढाकणै आळअ बी हुअ।
\s शिक्षा दैणीं और बमारी का ठीक करनैं
\r (मत्ती 4:23-25)
\p
\v 17 और तैबै प्रभू यीशू मसीह तिन्नां आपणै च़ेलै संघै उंधै होथै और एकी च़कोर ज़ैगा दी खह्ळुअ और तेऊए च़ेलेए बडी भीळ और सारै यहूदिया, येरूशलेम, सूर और सैदा और समुंदरे कनारे सारै लोग
\v 18 प्रभू यीशू मसीह शुणदै और आपणीं बमारी ठीक करदै प्रभू सेटा लै आऐ और तिंयां तै तिधी। और दुष्टात्मां करै बुरै हाल हुऐ दै लोगा बी करा त प्रभू ठीक।
\v 19 सोभ लोग च़ाहा तै प्रभू यीशू आपणै हाथा करै छ़ूंहणअ किल्हैकि प्रभू का निखळा ती शगती और तेता करै ह्आ तै तिंयां ठीक।
\s आशीष और श्रापे बच़न
\r (मत्ती 5:1-12)
\p
\v 20 तैबै प्रभू आपणै चेलै बाखा भाळी करै बोलअ,“ धन्य आसा तम्हैं ज़ुंण दीन मने आसा, किल्हैकि स्बरगो राज़ आसा थारअ।
\p
\v 21 “धन्य आसा तम्हैं ज़ुंण भुख्खै आसा, किल्हैकि, तम्हैं रज़ैऊणैं; “धन्य आसा तम्हैं ज़ुंण एभै लेरदै आसा लागै दै किल्हैकि तम्हैं हासणै।
\p
\v 22 “धन्य आसा तम्हैं ज़सालै लोग मेरी बज़ह करै बैर-बरोध करा, और बागा लै काढा और निंदा करा और थारअ नांअ बूरअ ज़ाणीं करै काटे।
\p
\v 23 “तेसा धैळी दैऐ खुशी ह्ई करै छ़ाह्ळा, किल्हैकि भाळा, तम्हां लै आसा सबरगै बडअ फळ; और तिन्नें बाब दादै आसा भबिशयाबगता संघै बी इहय किय द।
\p
\v 24 “पर हाय तम्हां लै; ज़ुंण धनबान आसा किल्हैकि तम्हैं मुकै आपणीं शांती भोगी।
\p
\v 25 “हाय तम्हां लै ज़ुंण रज़ै पुज़ै दै आसा; तम्हैं हणै भुखै; और “हाय तम्हां लै ज़ुंण हासा, तम्हां लै पळणअ शोग और तम्हैं हणै लेरदै।
\p
\v 26 “हाय तम्हां लै; ज़ांऊं सोभ आदमीं तम्हां लै भलअ बोला, किल्हैकि इने बाब दादै बी बोला तै झुठै भबिशयाबाणीं करनै आळै लै भलअ।
\s शतरू संघै प्रेंम
\r (मत्ती 5:38-48; 7:12)
\p
\v 27 “पर हूँ बोला तम्हां शुळणै आळै लै कि आपणै शतरू संघै बी करा झ़ूरी और ज़ुंण तम्हां संघै बैर करा, तिन्नां लै बी करा भलअ।
\v 28 ज़ुंण तम्हां लै श्राप दैआ, तिन्नां लै दैआ आशीश और ज़ुंण थारी बेईज़ती करा, तिन्नां लै करा प्राथणां।
\v 29 ज़ुंण तेरै एकी गलेटै दी च़ैडै बाहा, तेऊ बाखा लै फरेऊ दुजअ बी और ज़ुंण तेरअ दोहर छ़डैऊए, तेऊ निं कुरतै निंणैं का बी रोकी आथी।
\v 30 ज़ुंण बी ताखा मांगे, तेऊ लै दैऐ; और ज़ुंण तेरी च़िज़ा छ़ड़ैअए, तेऊ का निं मांगी आथी।
\v 31 और ज़िहअ तम्हैं च़ाहा कि लोग तम्हैं संघै करे, तम्हैं बी करा तिन्नां संघै तिहअ ई।
\v 32 ज़ै तम्हैं आपणै प्रेंम करनै आलै संघैं ई प्रेंम करे ता तै थारी कै बड़ाई हणीं? पापी और बूरै लोग बी ता इहय ई करा।
\v 33 और ज़ै तम्हैं आपणै भलाई करनै आळै संघैं ई भलाई करा, ता तै थारी किज़ै बड़ाई हणीं? पापी और बूरै आदमीं बी करा इहय ई।
\v 34 और ज़ै तम्हैं धुआर दैआ, और तम्हैं बापसीए आशा डाहा ता तै थारी किज़ै बड़ाई हणी? पापी और बूरै बी दैआ धुआर और तिंयां च़ाहा कि एतरअ ई लोळी हाम्हां भी भेटअ।
\v 35 पर तम्हैं करै आपणै दुशमणां लै बी झ़ूरी, और भलाई रहा करदै लागी; और धुआर दैई करै बापसीए च़ाहना निं करी; तै भेटणअ तम्हां बडा फळ और तै हणैं तम्हैं परमपरधान परमेश्वरे शोहरू किल्हैकि सह करा तिन्नां लै बी किरपा ज़ुंण तेऊलै धनयाबाद बी निं करदै।
\v 36 ज़िहअ थारअ बाप्पू परमेश्वर दैयाबान आसा; तिहैई बणां तम्हैं बी दैयाबान।
\s दोष निं लाणअ
\r (मत्ती 7:1-4)
\p
\v 37 “दोश निं लाणअ ताकि तम्हां लै कुंण दोश ना लाऐ, दोशी निं बणाणअ; तै निं तम्हैं बी दोशी बणणैं; माफ करा; तै भेटणीं तम्हां लै बी माफी।
\v 38 ज़ै तम्हैं दैई करे; तै दैणअ तम्हां लै बी, लोगा दैणअ नापी करै और ठिंहीं करै और खरोळी करै छ़ूप लाई थारै भोसळै पाई, किल्हैकि ज़ेऊ नापा करै तम्हैं नापा, तेऊ नापा करै नापणअ तम्हां लै बी॥
\v 39 तेखअ प्रभू तिन्नां लै एक समझ़ाई दैनी कि “कांणैं कै लाई काणैं का बात रहैऊई? कै तिंयां दुहै गाढै दी नी पळणै आथी?
\v 40 च़ेलअ निं आपणै गुरू का बडअ हंदअ आथी, पर ज़ुंण बी सैणअ होए, सह हणअ आपणै गुरू ज़िहअ।
\v 41 तूह आपणै भाईए आच्छी किल्है भाळा कणीं? आपणीं आच्छी निं ताखा गळू धेछदअ?
\v 42 ज़ै तेरी आपणीं आच्छी गळू आसा, तै तूह आपणैं भाई लै किहअ करै सका बोली कि हे भाई खह्ळू, हूँ काढूँ तेरी आच्छी पळी दी कणीं? हे कपटी, पैहलै काढ आपणीं आच्छी पळअ द गळू बागै, तै सका तूह आपणैं भाईए आच्छी दी पळी दी कणीं राम्बळै करै भाळी करै काढी।
\s ज़िहअ तिहअ फळ
\r (मत्ती 7:16-20; 12:33-35)
\p
\v 43 कोई बी रांबळअ पेळ निं नकाम्मअ फळ दैंदअ और ना ता कोई नकाम्मअ पेळ रांबळअ फळ दैंदअ।
\v 44 हरेक पौधअ बछ़ैणिंआ तेऊए फळा का; किल्हैकि कोई बी लोग निं कांडैरिंडै का अंजीर चोळदै और नां ता झ़ाखळा का अंगूर चोळदै।
\v 45 भलअ आदमीं काढा आपणैं मने भलै भडारा का भली गल्ला; और बूरअ काढा बूरी गल्ला, किल्हैकि ज़ुंण मनै ह्आ; सह्ई एछा खाखा दी।
\s घरा बणांणैं आळै दूई मांह्णूं
\r (मत्ती 7:24-27)
\p
\v 46 “ज़ै तम्हैं मेरी गल्ला मंदैई निं आथी; तै किल्है ह्आ तम्हैं हे प्रभू, हे प्रभू लाई दी?
\v 47 ज़ुंण मूँह सेटा एछा और मेरी गल्ला शुणीं करै तिन्नां मना, हूँ खोज़ूं तम्हां का कि सह कसा ज़िहअ आसा?
\v 48 सह आसा ईहै आदमीं ज़िहअ ज़ुंणीं घरा बणांदी बगती डुघी मैद खह्णीं करै शाफळा परैंदै आथरी पाई और ज़ांऊं बरसाती गाड नाळी आई और हरल पेठअ तेथ पर तेऊ घरा निं झ़काऊई बी सकी; किल्हैकि सह त पाकी ज़ैगा बणअ द।“
\v 49 पर ज़ुंण शुणीं करै नांईंं मंदअ, सह आसा तेऊ ज़िहअ ज़ुंणीं माटै दी आथरी खह्णैं बिण्ही घर बणांअ, ज़ांऊं बरसात आई ता सह घर हूअ ढूळी करै बरैबाद।”
\c 7
\s एकी सबैदारो विश्वास
\r (मत्ती 8:5-13)
\p
\v 1 ज़ांऊं प्रभू यीशू मसीह लोगा का आपणीं सारी गल्ला खोज़ी मुकअ, ता तेता बाद आअ सह कफरनुंहमा लै।
\v 2 और एकी सुबैदारा थिय आपणअ एक नोकर बडअ भारी प्यारअ और सह नोकर हुअ बमार और सह त मरदअ तैर।
\v 3 तेऊ बी ती प्रभू यीशूए च़रच़ा शुणीं दी और तेऊ यहूदिए कई पुरनिंए प्रभू यीशू सेटा लै एही अरज़ा करना लै भेज़ै कि हे प्रभू मेरै नोकरा कर इधी एछी करै ठीक।
\v 4 तिन्नैं प्रभू यीशू सेटा एछी करै अरज़ की कि “हे प्रभू तेऊ लै कर किरपा सह आसा एता जोगी,
\v 5 किल्हैकि सह करा म्हारी ज़ाती लै प्रेंम और तेऊई आसा बणांअ द हाम्हां लै आराधनालय बी।”
\v 6 प्रभू यीशू तिन्नां संघै नाठअ और जांऊं तेऊए घरा का थोळअ दूर ज़िहअ पुजअ ई थिय कि सुबैदारै आपणैं कई साथी का फैळअ भेज़अ कि “हे प्रभू, ज़ादअ कशट निं करी, हूँ निं एता जोगी आथी कि तूह मेरै घरे छ़ापरा हेठै एछी सके।
\v 7 तैहीता हूँ एता जोगी बी निं आथी कि ताह सेटा आप्पै एछी सकूं, तैहीता हूँ आअ निं, पर आपणैं मुँहा का बोल एक बोल और मेरअ नोकर हणअ ठीक।
\v 8 हूँ आसा आप्पू बी पराधीन आदमीं और सपाही आसा मेरै काबू दी, ज़ांऊं हूँ एकी लै बोला कि नाश, ता सह नाशा और दुजै लै बोला हूँ कि ओर्ही एछ, ता सह एछा; और आपणैं कोई बी नोकर च़ाकरा लै बोला हूँ कि इहय कर; ता सह करा तिहअ ई।”
\v 9 एसा गल्ला शुणीं हुअ प्रभू यीशू मसीह रहैन और प्रभू पिछ़ू फिरी करै लोगा लै ज़ुंण पिछ़ू तै हांढदै लागै दै बोलअ कि “हूँ खोज़ा तम्हां का सच्च़ाई कि इहय विश्वास निं मंऐं पूरै इस्त्राएला दी किधी भाळअ।”
\v 10 और तिंयां भेज़ै दै लोग ज़ांऊं बापस घरै पुजै ता तिन्नैं भाळअ सह नोकर ठीक–ठाक।
\s बिधवे शोहरी लै ज़िवनदान
\p
\v 11 थोळै धैळै बाद प्रभू यीशू नाठअ एक नांईंन नांऊंए नगरी लै और तेऊए च़ेलै और पिछ़ू तै बडै भारी लोग संघा लागै दै ऐछदै।
\v 12 ज़ांऊं प्रभू नगरीए परौळी सेटा पुजअ ता तिधी तै लोग एकी मुळदै बागालै निंदै लागै दै; सह त आपणीं बिधबा आमो एकलौतअ शोहरू, और नगरीए बडै भारी लोग तै तेऊ मुळदै पिछ़ू हांढदै लागै दै।
\v 13 तेसा बिधबा भाळी आई प्रभू यीशू दैया और प्रभू तेसा लै बोलअ, “कि लेरदी निं लागे।”
\v 14 तैबै प्रभू यीशू लाह्सा सेटा लै नाठअ और सह खाट छ़ुँई और तिंयां च़कणै आळै खह्ळुऐ और प्रभू यीशू मसीह बोलअ कि, “हे ज़ुआन, हूँ बोला ताल्है खळअ उझ़ू।”
\v 15 तेबै सह मुळदअ उझ़ूअ खळअ और सह लागअ गल्ला-बाता करदअ और प्रभू सभाळअ सह तेऊए आम्मां का।
\v 16 एसा गल्ला भाळी डरै सोभ लोग और तिंयां लागै परमेश्वरे जै-जैकारा करदै और इहय बोलदै कि, “हाम्हां बिच़ै आअ एक महान भबिशयाबगता और परमेश्वरै की आपणै लोगा लै किरपा।”
\v 17 प्रभूए बारै ईंयां गल्ला फैली सारै यहूदिया देशै और ओरी-पोरीए सारै देशै।
\s यहून्ना बपतिस्मैं दैणैंआळेओ सुआल
\r (मत्ती 11:2-19)
\p
\v 18 और यहून्ना लै बी दैनीं तेऊए च़ेलै इंना गले खबर।
\v 19 तैबै यहून्ना आपणै च़ेलै मांझ़ै दुई शादै और तिंयां प्रभू यीशू सेटा इहय पुछदै भेज़ै कि, “ज़ुंण सह एछणै आळअ थिय; सह तूहैई आसा कि मैची हाम्हैं कहा होरी न्हैळै रहमैं लागी?”
\v 20 और तिन्नैं च़ेलै बी प्रभू यीशू का बोलअ कि,“ यहून्ना आसा भेज़ै दै हाम्हैं इहय पुछ़दै कि, ज़ुंण सह एछणै आळअ थिय; सह तूहैई आसा कि मैची हाम्हैं कहा होरी न्हैळै रहूंमै लागी?”
\v 21 और प्रभू यीशू तेसाई घळी कई दाह बमारी और भूता परेता शाचै दै आदमीं किहै ठीक और कई काणैं कियै शरैछै।
\v 22 प्रभू यीशू तिन्नां लै बोलअ कि, “ज़ुंण बी तम्हैं भाळअ और शुणअ, तिन्नां गल्ला खोज़ा यहून्ना का कि “कांणैं लागै भाळै, लैंगळै लागै हांढदै-फिरदै, कोहळे बमारी आळै करा राम्बळै; और टऊणैं लागै शुणदै; और मुल्दै लागै ज़िऊँदै हदै और कंगाळा का शणांऊंआ सुसमाच़ार।
\v 23 और धन्य आसा सह ज़ुंण मेरै कारण ठोह्ळ नां खाऐ।”
\p
\v 24 ज़ांऊं यहून्ने च़ेलै तिधा का नाठै ता प्रभू यीशू मसीह यहून्ने बारै लोगा का बोलदअ लागअ कि, “तम्हैं ज़ंगलै उजाळ ज़ैगा किज़ू भाळै नाठै तै, बागरी करै च़ुकदै डाळा?
\v 25 तै तम्हैं किज़ू भाळै नाठै तै? नरम झिकळै बाह्नै दै आदमीं? शुणां, ज़ुंण भड़कीलै रंग-बरंगै झीकळै बाह्ना, और ज़ुंण सुख भोग बिलासा दी रहा, तिंयां रहा राज़ मैहला दी।
\v 26 तै तम्हैं किज़ू भाळै नाठै तै? कसा भबिशयाबाणीं करनै आळै? हां, हूँ खोज़ा तम्हां का कि, तम्हैं नाठै तै भबिशयाबगता का बी बडै भाळै।
\v 27 अह आसा सहैई ज़सरै बारै लिखअ द आसा कि
\p “हेर, मंऐं भेज़अ आपणअ दूत ताखा आजू-आजू और तेऊ करनी ता आजू-आजू बात सरली।
\v 28 हूँ बोला तम्हां का कि ज़ुंण बेटळी का जल्मैं दै आसा, तिन्नां मांझ़ै निं यहून्ना का बडअ कोहै आथी। पर ज़ुंण परमेशरे राज्य दी होछै का होछअ आसा, सह आसा तेऊ का बी बडअ।
\v 29 और सोभी आम लोगै और च़ुंगी लणैं आळै बी शुणीं करै यहून्नों बपतिस्मअ ल्ई करै परमेश्वर सच्च़अ मनअ।
\v 30 पर फरिसी और व्यवस्था आळै बपतिस्मअ ना ल्ई करै परमेश्वरे योजना ज़ुंण तिन्नें बारै थी सह टाळी।
\p
\v 31 कि “हूँ एऊ जुगे लोगा लै कै बोलूं कि तिंयां कसा ज़िहै आसा?
\v 32 तिंयां आसा तिन्नां लान्हैं ज़िहै ज़ुंण बज़ारै बेशी करै एकी दुजै लै हाका लांदै आसा लागै दै कि, हाम्हैं तम्हां लै बशूरी बाज़ी पर तम्हैं निं नाच़ै, हाम्हैं आपणीं हीक पटाकी पर तम्हैं निं लेरै।”
\v 33 किल्हैकि यहून्ना बपतिस्में दैणै आळै नां रोटी खाई और नां दाखरस झुटअ और तम्हैं बोलअ इहय कि तेऊ दी आसा भूत परेत।
\v 34 मांह्णूंओ शोहरू आअ खांदी पिंदी; और तम्हैं बोला इहय कि भाळा पेटू और पियक्कड़ आदमीं, च़ुंगी लणै आळै और पापिओ साथी।
\v 35 पर ज्ञान आसा आपणै सोभी बच्च़ै का सच्च़अ किय द
\s फरिसीए घरै पापी बेटळी लै माफी
\p
\v 36 तेखअ एकी फरिसी प्रभू का अरज़ की कि, “हे प्रभू , मूँह संघै खा रोटी, और प्रभू नाठअ तेऊए घरै रोटी खांदअ।”
\v 37 और हेरा, तेसा नगरीए एक पापी बेटळी का ज़ांऊं इहय पतअ च़लअ कि प्रभू यीशू बेठअ फरीसीए घरै रोटी खांदअ, ता तेसा आणअ संगमरमरे भांडै दी इत्र।
\v 38 और सह प्रभूए पैरा सेटा, पिछ़ू खह्ळुई करै लेरदी-लेरदी प्रभूए पैरा लागी आछिए आशू करै भेऊंदी और आपणै मुंडे शराळा करै लागी पैरा टुशदी और तेसा प्रभूए पैरै माखू दैनै और तेथ मळअ सह इत्र।
\v 39 इहय भाळी तेऊ फरीसी ज़ुंणीं प्रभू यीशू आपणैं घरा लै शादअ त, आपणैं मनै सोच़दअ लागअ कि ज़ै अह भबिशयाबगता हंदअ ता तै लागणअ त एऊ का थोघ कि अह बेटळी ज़ुंण एऊ छुंहदी आसा लागी दी अह कुंण आसा और अह केही बेटळी आसा? किल्हैकि अह आसा पापी बेटळी।
\v 40 प्रभू हेरी तेऊए मनें गल भुझ़ी और तेऊए ज़बाबा दी बोलअ “हे शमोन, मंऐं लाअ ताखा किज़ै बोली।” तेऊ बोलअ,“ हां गुरू बोल।”
\v 41 “एकी सेठे तै दुई दैणदार, एकी तै पांज़ शौ और दुजै तै पज़ाह दिनार तेऊए दैणा लै।
\v 42 तिन्नां का निं दैणा लै किछ़ै थिय और तेऊ सेठै किऐ तिन्नें ढबै माफ। तै तिन्नां दूई मांझ़ै सेठा लै खासअ प्रेंम कसा करनअ?”
\v 43 शमोनै उत्तर दैनअ कि,“ मेरी समझ़ा दी करनअ तेऊ ज़सरै खास्सै ढबै माफ हुऐ।” प्रभू यीशू बोलअ कि, “तंऐं बोलअ बिलकुल ठीक।”
\v 44 और तेसा बेटळी बाखा फिरी करै प्रभू शमोना लै बोलअ, “एसा बेटळी बी भाळा तूह? हूँ आअ तेरै घरै पर तंऐं निं मुल्है खूरा धोणा लै पाणीं बी दैनअ पर एसा धोऐ मेरै पैर आशू करै और आपणैं मुंडे शराळा करै टुशै।
\v 45 तंऐं निं मुल्है च़ुंजी माखी दैनी पर ज़ेभा ओर्ही हूँ आअ द आसा; तेभा ओर्ही निं एसा मेरै खूरा दी माखी दैणीं छ़ाडी।
\v 46 तंऐं निं मेरै मुंडै तेल मळअ पर एसा मळअ मेरै पैरै इत्र।
\v 47 तैहीता हूँ ताल्है बोला कि एसरै पाप ज़ुंण खास्सै तै तिंयां हुऐ माफ, किल्हैकि एसा की मूँह संघै खासी झ़ूरी पर ज़सरअ थोळअ माफ हुअ; तेऊ करनी थोळी झ़ूरी।
\v 48 और प्रभू तेसा बेटळी लै बोलअ, “तेरै पाप हुऐ माफ।”
\v 49 तैबै ज़ुंण लोग प्रभू संघै तिधी रोटी खांदै बेठै दै थियै, तिंयां आपणै मनै सोच़दै लागै कि, “अह कुंण आसा कि पाप बी करा माफ?”
\v 50 पर तेसा बेटळी लै प्रभू बोलअ, “तेरै विश्वासै बच़ाऊई तूह; खुशी-खुशी नाश घरा लै।”
\c 8
\s यीशूए च़ेली
\p
\v 1 एता बाद प्रभू यीशू गराऊंऐं-गरांउंऐ और नगरी-नगरी परमेश्वरे राज़ो सुसमाच़ार शणांऊंअ, और प्रभूए बारा च़ेलै बी तै प्रभू संघा।
\v 2 और कई बेटळी ती भूत परेत शाचअ द और ती बमारी दी पळी दी। प्रभू यीशू की तिंयां सोभ ठीक तिन्नां बिच़ै ती मरिअम मगदीलणीं बी और तेसा दी त सतरूपी राखस।
\v 3 और हरोदेसे भड़ारी खोजेए लाळी योआना और सूसना और कई होर बेटळी ती, ईंयां सोभ करा ती आपणीं-आपणीं धन सम्पती करै प्रभूए सेऊआ।
\s बेज़ै बऊणैं आळैओ दृष्‌टांत
\r (मत्ती 13:1-9; मरकुस 4:1-9)
\p
\v 4 ज़ांऊं बडै भारी लोग कठा हुऐ और नगरी-नगरीए लोग प्रभू सेटा लै एछा तै, प्रभू यीशू तिन्नां का दृश्टांता दी खोज़अ कि,
\v 5 “एक ब्ऊणैं आळअ निखळअ बेज़ै ब्ऊंदअ, और ब्ऊंदी बारी किछ बेज़अ पळअ बाते कनारै और सह जैंटअ कई ता च़ेलू पखिरू लै हुअ तेतो च़ुनण।
\v 6 धख बेज़अ पळअ गळू-पाथरा जैंदरी सह टिपअ ता टिपअ पर ज़लैळै दी बाच नाईं हणेंए बज़हा का शुकअ।
\v 7 किछ़ बेज़अ पळअ झ़ाकळै और सह बढअ ता बढअ पर दाभूअ कांडै रिंडै जैंदरी।
\v 8 और किछ़ बेज़अ पळअ रज़दी-पज़दी ज़िम्मीं दी और सह बेज़अ टिपअ और तेथ लागी राम्बळी फसल; और प्रभू ज़ोरै बोलअ कि ज़सरै कान आसा सह शुणें।”
\s दृष्टांतो उदेश्य
\r (मत्ती 13:10-17; मरकुस 4:10-12)
\p
\v 9 प्रभूए च़ेलै पुछअ प्रभू का इहय कि अह दृशटांत कै आसा? और प्रभू तिन्नां लै बोलअ कि,
\v 10 “तम्हां लै आसा परमेश्वरे राज्ये भेदे समझ़ दैनीं दी पर होरी का लागा दृशटांता दी समझ़ाऊणअ एते तैणीं कि
\p ‘तिन्नां का निं भाळी करै बी शुझदअ और शुणीं करै बी निं समझ़दै।
\s बेज़ै बऊणैं आळै दृष्‌टांतो अर्थ
\r (मत्ती 13:18-23; मरकुस 4:13-20)
\p
\v 11 “अह दृशटांत आसा इहय कि बेज़अ आसा परमेश्वरो बच़न।
\v 12 बाते कनारेओ बेज़अ आसा सह ज़ुंणीं शुंणअ और शैतानैं किय तेऊए मना का बच़न दूर कि इहय निं ह्आ कि, अह विश्वास करी करै स्बरगा लै नाशे।
\v 13 और गळू पाथरा जैंदरो बेज़अ आसा सह ज़ुंण‍ शुणा और खूशी-खुशी बच़न मना बी पर गहराई दी ना समझणें कारण तिंयां थोळी घळी ता करा विश्वास और ज़ांऊं धख परिक्षा दी पळा ता तेखअ हैळिया तिंयां।
\v 14 ज़ुंण बेज़अ झ़ाकळै पळअ सह आसा इहय, ज़ुंण शुंणा ता शुंणा पर सुलै-सुलै शाचा तिंयां चिंता फिकर, धन माया और ज़िऊंणेंए सुख भोगा दी और तिन्नें फसल बी निं हंदी।
\v 15 पर रज़दी-पज़दी ज़िम्मीं दी बेज़अ आसा इहय ज़ुंण बच़न शुणीं करै भलै और पबित्र मनें सभाळी डाहा और धीर धरी करै फूला-फळा।
\s सदीएओ दृष्टांत
\r (मरकुस 4:21-25)
\p
\v 16 कोहै निं लाटू ज़ाळी करै भांडै हेठै दाबदअ और नां तेऊ दीऊटा हेठै डाहंदअ पर सह डाहा तेऊ उछ़टै दी ताकि भितरी ऐछणैं आळै लै प्रैशअ होए।
\v 17 किछ़ै गल निं आथी लुकी दी ज़ुंण प्रगट निं होए और नां कोई गल गुप्त आथी ज़सा गल्लो थोघ निं लागे और ना प्रगट हणीं।
\v 18 एते तैणीं चतैन रहा, कि तम्हैं केऊ साबै शुंणां? किल्हैकि ज़सा का आसा, तेऊ लै दैणअ होर बी, और ज़सा का नांईंं आथी तेऊ का निंणअ सह बी ज़ेता सह आपणअ समझ़ा।”
\s यीशूए आम्मां और भाई
\r (मत्ती 12:46-50; मरकुस 3:31-35)
\p
\v 19 प्रभूए आम्मां और भाई आऐ तेऊ सेटा लै पर लोगे जेह्ल-मरेह्ली जैंदरीं निं तिंयां तेऊ का मिली सकै।
\v 20 और प्रभू का बोलअ कुंणीं इहय कि तेरी आम्मां और भाई आसा बागै खह्ळुऐ दै और तिंयां च़ाहा ताखा मिलणअ।
\v 21 और प्रभू यीशू बोलअ इहय कि,“ मेरै आम्मां और भाई आसा ईंयां ज़ुंण परमेश्वरो शुणा और मना।”
\s तूफान शांत करनअ
\r (मत्ती 8:23-27; मरकुस 4:35-41)
\p
\v 22 तेखअ एकी धैळी प्रभू यीशू और च़ेलै किश्ती दी बेठै और प्रभू तिन्नां लै बोलअ कि, “च़ाला हाम्हां नाशणअ दरैऊआ पार; और तिन्नैं बी किश्ती खोल्ही।
\v 23 पर ज़ांऊं किश्ती पांणीं दी च़लदी लागी, ता प्रभू यीशू मसीह सुतअ और दरैऊआ दी आअ ढीष-डुआळअ और किश्ती लागी पाणीं करै भरदी और तिंयां सोभ च़ालै डुबी।
\v 24 तैबै तिन्नैं प्रभू यीशू मसीह झ़ैऊअ और बोलअ, “हे प्रभू, हे मालक हाम्हैं च़ालै खतम ह्ई। तैबै प्रभू यीशू ढीष-डुआळा लै झाळ काढी और ढीष-डुआळअ रुकअ, और तैबै जाई करै हुअ चैन।
\v 25 और प्रभू तिन्नां लै बोलअ, “थारअ विश्वास किधी आसा? पर तिंयां डरै, और तिंयां हुऐ रहैन और आप्पू मांझ़ै लागै गल्ला करदै कि, “अह कुंण आसा? ज़ुंण ढीष- डुआळा और पाणीं लै बी करा ढेअ और तिंयां शुणा एऊए हर गल्ला?”
\s दुष्टात्मा शाचअ द आदमीं ठीक करनअ
\r (मत्ती 8:28-34; मरकुस 5:1-20)
\p
\v 26 तेखअ तिंयां पुजै गिरासेनिंए देशै ज़ुंण दरैऊआ पार गलीला सह्मनै आसा।
\v 27 ज़ांऊं तिंयां पार कनारै उतरै ता तेसा नगरीओ एक माह्णूं तिन्नां भेटअ, तेऊ दी ती दुष्‌टात्मां और सह निं झिकळै बी बाह्नदअ त और ना ता सह घरै रंहदअ त, सह रहा त मल्थानै।
\v 28 तेऊ पाई प्रभू यीशू भाळी लैळा और प्रभू सेटा बधळुई करै ज़ोरै-ज़ोरै बोलअ कि, “हे परमपरधान परमेश्वरे पुत्र यीशू, मूँह ता संघै कै काम आसा? हूँ करा ताखा अरज़ कि मुल्है निं कशट दैई।”
\v 29 तेऊ बोलअ इहय तै कि प्रभू यीशू दैनीं दुष्टात्मां तेऊ का पोर्ही निखळणैं आज्ञा। किल्हैकि दुष्टात्मां ह्आ ती तेऊ दी भी-भी परचंड, लोग ता डाहा तै तेऊ लोहे शांघळी करै बाह्निं पर सह पा त तिन्नां बी चोळी और दुष्टात्मा भगाऊआ ति तेऊ सारै ज़ंगलै।
\v 30 प्रभू यीशू तेऊ का पुछ़अ कि, “ताह नांअ कै आसा?” और तेऊ दैनअ ज़बाब कि, “सैना” किल्हैकि तिंयां ती खासी दुष्टात्मां।
\v 31 और तिन्नैं दुष्‌टात्मां प्रभू का अरज़ की कि हाम्हां निं घोर गाढै दी पाई आथी।
\v 32 तिधी त धारठी लागअ द एक सुंगरो बडअ छ़ुंड च़रदअ और तिन्नैं की प्रभू का अरज़ कि हाम्हां दै एथ पेशणैं और प्रभू यीशू बी दैनअ तिन्नां तेथ नाशणैं।
\v 33 तैबै दुष्टात्मां तेऊ का निखळी और तिंयां पेठी सुंगरे छ़ुंडा दी और सारै सुंगर हुऐ बेगरै और तिंयां पेठै दरैऊऐ डुघै पाणीं दी और मूंऐं।
\p
\v 34 ईह्अ भाळी तिंयां सुंगरा फुआल तिधा का भागै और नगरी गराऊंऐं दैनअ एसा गल्लो फैळअ।
\v 35 और लोग आऐ एता भाळै ता प्रभू यीशू सेटा एछी करै जसा दी तिंयां दुष्‌टात्मां निखळी ती, सह भाळअ तिन्नैं प्रभू यीशूए पैरा सेटा रांबळअ, झिकळै बान्ही, होशा-बाशा दी बेठअ द और तिंयां डरै।
\v 36 और होरी मोकै दी भाळणै आळै खोज़अ तिन्नां का पूरअ हाल कि किहअ करै हूअ अह आदमीं रांबळअ।
\v 37 तैबै गिरासेनिंए आरी-पारीए सोभी लोगै प्रभू यीशू का अरज़ की कि, “म्हारै देशा का नाश दूर” किल्हैकि कि तिन्नां पळअ बडअ भारी हैळअ-फिकर। प्रभू बी किश्ती दी बेठअ और फिरअ बापस।
\v 38 ज़सा मांह्णूं का दुष्टात्मां निखळी ती सह लागअ प्रभू का अरज़ा करदअ कि मूँह दै आप्पू संघै एछणै पर प्रभू यीशू किय तेऊ लै इहय बोली नांईंं कि
\v 39 “आपणै घरा लै नाश और सोभी का खोज़ कि परमेश्वरै ताल्है किहै बडै-बडै काम कियै।” और सह लागअ सारी नगरी खोज़दअ कि प्रभू यीशू भाळा मुल्है किहै-किहै बडै काम किऐ।
\s याईरे मूंईं दी शोहरी और एक बमार बेटळी
\r (मत्ती 9:18-26; मरकुस 5:21-43)
\p
\v 40 ज़ांऊं प्रभू यीशू बापस त एछदअ लागअ द ता लोग मिलै तेऊ संघै खुशी-खुशी, किल्हैकि तिंयां तै तेऊ न्हैळै भाळै लागै दै।
\v 41 और याईर नांओ एक माह्णूं आअ, सह त आराधनालैओ मुखिअ। सह प्रभू यीशूए पैरै पळअ और प्रभू का अरज़ा करदअ लागअ कि मेरै घरा लै च़ाल।
\v 42 तेऊए ती बाराह साले एकलौती शोहरी और सह ती मरदी तैर। ज़ांऊं प्रभू यीशू मसीह हांढदअ लागअ ता लोग पळा तै प्रभू फेर चुटी।
\v 43 और एक बेटळी, तेसा ती बाराह साला ओर्ही खुना बगणें बमारी और तेसा हेरी ती आपणीं सारी धन-दौलत लाजा पुआई लै बैईदा पिछ़ू खतम करी और सह निं तज़ी बी ठीक हुई ती।
\v 44 और तेसा बी पिछ़ू का एछी करै प्रभूओ झिकळैओ पालअ छ़ुंअ और नढैऊऐ हुअ तेसरअ खून बगणअ बंद।
\v 45 एता लै प्रभू यीशू बोलअ, “हूँ कुंणी छ़ुँअ?” ज़ांऊं सोभी नांईंं किय ता पतरसै और तेऊए होरी साथी बोलअ “हे मालक, एतरी लोगे जेह्ल-मरेली जैंदरी कसरअ हाथ लागअ होए, कै पतअ?”
\v 46 पर प्रभू यीशू मसीह बोलअ तिन्नां लै कि, “हूँ छ़ुंअ कुंणी इहय कि मुखा गअ थोघ लागी कि मुखा निखळी सामर्थ।”
\v 47 ज़ांऊं तेसा बेटळी जाणअ कि हूँ नि एबै लुकी सकदी , तैबै सह कांबदी-कांबदी प्रभू यीशू मसीह सेटा लै आई और पळी प्रभूए पैरै और सोभी सह्मनै खोज़अ कि मंऐं तूह किल्है छ़ुंअ और किहै करै हुई तेभी राम्बळी।
\v 48 प्रभू तेसा लै बोलअ, “बेटी, तेरै विश्वासै की तूह राम्बळी, शोभलै करै नाश घरा लै।”
\v 49 प्रभू थिय तेसा लै इहय बोलदअ ई लागअ द कि आराधनाले मुखिए घरा का आअ फैळअ कि, “तेरी शोहरी ग्ई मरी एबै निं प्रभू लै इधी एछणैओ कशट दैई।”
\v 50 प्रभू यीशू एसा गल्ला शुणीं तेऊ लै हैअ दैनअ, कि डरै निं आथी बिशबाश कर, तै जाणीं सह बच़ी।
\v 51 घरै पुजी करै प्रभू पतरस, यहून्ना, याकुब और तेसा शोहरीए आम्मां-बाप्पू छ़ाडी निं कोहै आप्पू संघै भितरा लै एछणै दैनअ।
\v 52 और सोभ तै तेसा लै लेरदै-पकारदै लागै दै, पर प्रभू तिन्नां लै बोलअ “लेरा पकारा निं ला, अह निं मूँईं आथी अह आसा सुती दी।”
\v 53 और तिंयां लागै एसा गल्ला शुणीं हासदै कि अह ता मरी आसा ग्ई दी।
\v 54 पर प्रभू तेसरअ हाथ ढाकअ और तेसा लै गल्ला की कि, “शोहरीऐ खळी उझ़ू।”
\v 55 और तेसा शोहरी फिरअ भी शाह और सह उझ़ूई खळी। और प्रभू यीशू बोलअ तिन्नां लै इहय कि, एसा लै दैआ किज़ै खाणा लै।
\v 56 तेसरै आम्मां-बाप्पू बी हुऐ रहैन। पर प्रभू तिन्नां लै बोलअ कि, अह ज़ुंण इधी हुअ, एसा गल्ला निं कोही का खोज़ी।
\c 9
\s बाराह प्रेरित भेज़णैं
\r (मत्ती 10:5-15; मरकुस 6:7-13)
\p
\v 1 तेखअ प्रभू यीशू आपणै बाराह च़ेलै शादै और तिन्नां लै दैनी दुष्टात्मां और बमारी दूर करनें सामर्थ और अधिकार।
\v 2 और तिंयां भेज़ै परमेश्वरे राज़े (राईसीए) परच़ारा करदै और बमारा ठीक करदै।
\v 3 और प्रभू तिन्नां लै बोलअ, “बाता लै निं किछ़ै निंई; नां ता शोठअ, नां झोळी, नां रोटी, ना ढबै और नां दुई-दुई कुरतै।
\v 4 और ज़हा घरै बी तम्हैं बेशे, तम्हैं रहै तिधी और तिधी का नाशै।
\v 5 ज़ुंण तम्हां नांईं मने, तेसा नगरी का बागै निखळदी ठुळकै आपणैं खुरा का धूळअ बी पोर्ही ताकि तिन्नां लै ग्वाही होए।”
\v 6 तेतै तैणीं तिंयां नाठै गराऊंऐं- गराऊंऐं सूसमाच़ारा शणांऊंदै और हर ज़ैगा लोगे बमारी का ठीक करदी-करदी रहै फीरदै लागी।
\s राज़ै हेरोदेसे उलझ़ण
\r (मत्ती 14:1-12; मरकुस 6:14-29)
\p
\v 7 और तेऊ देशो चौथाई राज़अ हरोदेस इन्नां गल्ला शुणीं हैळुअ, किल्हैकि कई लोगै बोलअ तेऊ का इहय कि यहून्ना हुअ मरी करै ज़िऊंदअ।
\v 8 और कई लोगै बोलअ इहय बी कि हाम्हां का धेछुअ एलिया; और कई बोलअ इहय कि पराणै भबीशयाबगता मांझ़ै हुअ कोई एक ज़िऊंदअ।
\v 9 पर हरोदेसै बोलअ, “यहून्नो ता हेरअ दा मंऐं कैळअ काटी, पर एबै अह कुंण आसा? ज़सरै बारै हूँ एही गल्ला शुणा?” और तेऊए हुई प्रभू यीशू भाळणें ईछा।
\s पांज़ा हज़ारा मरधा का रोटी खैऊणीं
\r (मत्ती 14:13-21; मरकुस 6:30-44; यहून्ना 6:1-14)
\p
\v 10 प्रभू यीशूए च़ेलै बी फिरै बापस और ज़ुंण-ज़ुंण तिन्नैं किय त तिन्नैं सारअ हाल प्रभू का खोज़अ और प्रभू नाठअ तिन्नां छ़ाडी करै बैतसैदा नांऊंए एक नगरी दी एक सुनसान ज़ैगा लै।
\v 11 प्रभू यीशू भाळी आप्पू पिछ़ु लोगे भीळ एछदी और सह मिलअ तिन्नां का खुशी-खुशी; और तिन्नां का खोज़ी परमेश्वरे राइसीए गल्ला और ज़ुंण बमारी का ठीक हणअ च़ाहा तै तिंयां कियै ठीक।
\p
\v 12 ज़ांऊं धैळअ उडी च़ालअ, ता प्रभू यीशूए बाराह च़ेलै बोलअ कि, “ प्रभू, इन्नांं लोगा लै दैआ बिदाई; ताकि ईंयां किधि गराऊंऐं आप्पू लै रोटी पाणिंओ इंतजाम करी सके और तिधी रहे; किल्हैकि हाम्हैं आसा इधी बडी सुनसान ज़ैगा दी।”
\v 13 प्रभू यीशू तिन्नां लै बोलअ, “ तम्हैं ई दैआ इन्नां लै खाणा पिणा लै”, तिन्नैं प्रभू लै उत्तर दैनअ कि, “हाम्हां का निं पांज़ रोटी और दुई माह्छ़ली छ़ाडी होर किछ़ै आथी; पर हां ज़ै हाम्हैं इन्नां लै रोटी मोल आणें ल्ई ता तै सका ह्ई।” तिंयां लोग तै पांज़ हज़ारा का बी ज़ादै।
\v 14 पर प्रभू यीशू मसीह तिन्नां लै बोलअ कि, “इन्नां लोगा बशैळा पज़ाह-पज़ाह करै घेह्ळी दी।
\v 15 और च़ेलै बी किय तिहअ ई और तिंयां सोभ लोग बशैळै।
\v 16 प्रभू यीशू तिंयां पांज़ रोटी और दुई माह्छ़ली हाथै ढाकी और स्बरगा बाखा भाळी करै परमेश्वरा लै धन्याबाद किय और रोटी चोळी-चोळी करै च़ेलै लै दैनीं और तिन्नैं दैनीं लोगा लै।
\v 17 और ज़ांऊं तिंयां खाई करै रज़ै, ता बच़ी दी रोटिए च़कै तिन्नैं बाराह च़ठै।
\s यीशू पतरसो 'मसीह' मनणअ
\r (मत्ती 16:13-20; मरकुस 8:27-30)
\p
\v 18 ज़ांऊं प्रभू यीशू मसीह कांत ज़ैगा दी प्राथणां करदअ थिय लागअ द और च़ेलै बी तै तेऊ संघा; ता प्रभू तिन्नां का पुछ़अ कि, “लोग मुल्है किज़ै बोला?”
\v 19 तिन्नैं प्रभू लै ज़बाब दैनअ कि, “यहून्ना बपतिस्मा दैणैआळअ, और कई लोग बोला एलिया, और कई बोला इहय कि पराणैं भबीष्याबगता मांझ़ै हुअ कोई एक ज़िऊंदअ।”
\v 20 प्रभू तिन्नां लै बोलअ कि, “तम्हैं किज़ै बोला मुल्है?” पतरसै बोलअ कि, “परमेश्वरो मसीह।”
\v 21 और प्रभू यीशू तिन्नां लै बोलअ कि, “एसा गल्ला निं कोही का खोज़ी।”
\s आपणीं मौते बारै यीशूए भविष्यवाणीं
\r (मत्ती 16:21-23; मरकुस 8:31-33)
\p
\v 22 और तेऊ तिन्नां लै बोलअ, “माह्णूंए शोहरू लै आसा अह ज़रूरी कि सह दुख भोगे और पुरनिए, माहायाजक और शास्त्री पाऐ तेऊ मारी और सह उझणअ चिऊथै धैळै मरी करै भी खळअ।
\s यीशू पिछ़ू नाशणैंओ अर्थ
\r (मत्ती 16:24-28; मरकुस 8:34-9:1)
\p
\v 23 और प्रभू सोभी लै बोलअ कि, “ज़ै कोई मूँह पिछ़ू एछणअ च़ाहे ता सह करै आपणै आप्पू लै बी नांईंं और आपणअ दुख तकलिफी सैहणा लै रहै हर धैळै तैर।
\v 24 किल्हैकि ज़ुंण आपणैं प्राण बच़ाऊणैं चाहे, तेऊ खोणैं तिंयां और ज़ुंण मेरी तैणीं आपणैं प्राण खोए, तेऊए प्राण बच़णै।
\v 25 ज़ै माण्हूँ सारै संसारा बी आपणै बशै करे और आपणैं प्राण खोए; या तेऊए आपणैं प्राणें हानी होए; ता तेऊ लै किज़ै नफअ हणअ?
\v 26 ज़ुंण कोई बी मूँह करै और मेरी गल्ला करनै का शरम‍ च़ेते, तेऊ लै च़ेतणीं माह्णूंए शोहरू बी शरम ज़ेभै सह आपणे पिता परमेश्वरे गुणगाना संघै एछणअ।
\v 27 हूँ खोज़ा तम्हां का सच्च़ाई कि ज़ुंण इधी खळै आसा, तिन्नां बिच़ै आसा कई ईहै बी; कि ज़ेभै तैणीं परमेश्वरो राज़ निं भाळी हेरे, तेभै तैणीं निं मरनै आथी।
\s यीशूए काया बधळणीं
\r (मत्ती 17:1-8; मरकुस 9:2-8)
\p
\v 28 इन्नांं गल्ला हणै का बाद कोई आठा धैळै बाद पतरस और यहून्ना और याकुबा संघा निंई करै नाठअ धारा परैंदा लै प्राथणा करदअ।
\v 29 ज़ांऊं प्रभू प्राथणा करदअ त लागअ द, ता प्रभूए मूंहो रूप बधळुअ और तेऊए झिकळै हुऐ शेतै और तिंयां लागै च़मकदै।
\v 30 मूसा और एलिया लागै दुहै प्रभू संघै गल्ला करदै।
\v 31 तिंयां धेछूऐ बडी महिमां संघै और तिंयां लागै प्रभू यीशूए मरनेए गल्ला बाता करदै ज़िहअ-ज़िहअ येरूशलेमा दी आजू हणैं आळअ त।
\v 32 पतरस और तेऊए होर साथी तै निंजै भरूऐ दै और ज़ांऊं तिंयां राम्बळै बिंऊंछ़ुए ता तैबे धेछुअ तिन्नां का प्रभू यीशूए महिमा और तिंयां दूई ज़ह्णै ज़ुंण प्रभू यीशू संघै खह्ळुऐ दै थियै।
\v 33 ज़ांऊं तिंयां दुई प्रभू सेटा का बापस नाशदै लागै; ता पतरसै प्रभू यीशू का बोलअ कि, “हे मालक, अह हूअ ठीक कि हाम्हैं आसा इधी, हाम्हां बणांणैं इधी च्अन मंडप, एक ताल्है, एक मुसा लै और एक एलिया लै।” पर पतरसा का निं थोघै थिय कि सह किज़ै आसा लागअ द बोलदअ।
\v 34 सह थिय बोलदअ ई लागअ द कि एक घणअ बादळ घोरुअ तिन्नां परैंदै और ज़ांऊं तिंयां तेऊ बादळा दी घेरदै लागै ता तिंयां डरै।
\v 35 और तेऊ बादळा जैंदरा का हुई एही आकाशबाणीं कि, “अह आसा मेरअ शोहरू और अह आसा च़ुनअ द, एऊए शुणा।”
\v 36 और एसा आकाशबाणीं बाद त प्रभू यीशू मसीह एकै; और तिंयां रहै च़ुपच़ाप और ज़ुंण बी तिन्नैं भाळअ त; तेते गल्ला निं तिन्नैं तिन्नां धैळै कोही का खोज़ी।
\s दुष्टात्मां शाचअ द शोहरू ठीक करनअ
\r (मत्ती 17:14-18; मरकुस 9:14-27)
\p
\v 37 और दुजै धैळै ज़ांऊं तिंयां धारा का उंधै होथै ता बडै भारी लोग आऐ तिन्नां सेटा लै कि कोई गिणती निं करी सकदै।
\v 38 और तिन्नां लोगे जेह्ल-मरेह्ली जैंदरा का पाई एकी हाका कि, “हे गुरू,” हूँ करा ताखा अरज़ कि मेरै शोहरू लै कर किरपा, मेरअ आसा सह एकै शोहरु।
\v 39 तेऊ दी आसा एक दुष्टात्मां शाची दी और सह ला लैळा पकारा; और सह मरोका तेऊ ईहै कि तेऊ का निखळा शेफा और सह ह्आ धरनीं चाछळदअ और तेऊ ह्आ बडी भारी तकलिफ।
\v 40 मंऐं की ती तेरै च़ेलै सेटा बी अरज़ कि तेसा काढ पोर्ही पर तिंयां निं काढी सकै।”
\v 41 प्रभू यीशू बोलअ कि, “हे अविश्वासी और हठी लोगो, मूँह केभै तैणीं रहणअ तम्हां संघै, और केभै तैणीं रहूँ हूँ थारी सैहंदअ लागी? आपणैं शोहरू आण ओर्ही”।
\v 42 सह त एछदअ ई लागअ द कि दुष्टात्मां शोटअ सह मरोळी करै धरनीं और नढैऊऐ प्रभू यीशू मसीह काढी तेऊ लै झ़ाह्ळ कि एऊ का निखल पोर्ही, और शोहरू हुअ रांबळअ और प्रभू सभाळअ सह तेऊए बाप्पू का।
\v 43 तैबै सोभ लोग परमेश्वरे माहा सामर्थी कामां भाळी हूऐ रहैन।
\s एकी बारी भी आपणीं मौते बारे यीशूए भविष्यवाणीं
\r (मत्ती 17:22,23; मरकुस 9:30-32)
\p
\v 44 पर ज़ांऊं सोभ लोग प्रभूए तिन्नां कामां भाळी रहैन ह्आ तै, प्रभू आपणैं च़ेलै का बोलअ, “इन्नांं गल्ला डाहै तम्हैं शुणीं, किल्हैकि माह्णूंओ शोहरू आसा लाअ द मांह्णूं ई ढाकी।”
\v 45 पर तिन्नैं निं अह गल समझ़ी आथी, तैहीता अह गल तिन्नां का गुप्त रही; कि तिंयां समझ़ी ना सके और एसा गल्ला पुछ़णा का बी डरा तै तिंयां।
\s सोभी का बडअ कुंण आसा
\r (मत्ती 18:1-5; मरकुस 9:33-37)
\p
\v 46 और एकी धैळै लागै तिंयां आप्पू बिच़ै हठळदै कि हाम्हां मांझ़ै बडअ कुंण आसा?
\v 47 प्रभू यीशू हेरी तिन्नें मने गल समझ़ी और एक शोहरू आप्पू सेटा खळअ किय और
\v 48 तिन्नां लै बोलअ कि, “ज़ुंण बी मेरै नांऊंए एऊ शोहरू मनें, सह मना मूँह और मेरै भेज़णै आळै। किल्हैकि ज़ुंण तम्हां बिच़ै होछ़ै का बी होछ़अ आसा सह आसा सोभी का बडअ।”
\s ज़ुंण खलाफ निं आथी सह आसा फक्षा दी
\r (मरकुस 9:38-40)
\p
\v 49 तेबै यहून्ना प्रभू लै बोलअ, “हे मालक, हाम्हैं भाळअ एक आदमीं तेरै नांऊंऐ दुष्टात्मां काढदअ और हाम्हैं किय तेऊ लै नांईं बी किल्हैकि सह निं हाम्हां संघै ह्ई करै बी हाम्हां पिछ़ू एछदअ।
\v 50 प्रभू यीशू तेऊ लै बोलअ कि, “तेऊ लै नि नांईंं करी; किल्हैकि ज़ुंण थारै खलाफ निं आथी सह आसा थारी तरफा दी।”
\s सामरी लोगो यीशूओ बिरोध
\p
\v 51 ज़ांऊं प्रभू यीशूए स्बरगा नाशणें धैळै नेळ थीयै, ता प्रभू यीशू मसीह किय येरूशलेमा लै नाशणैंओ बच़ार पाकअ।
\v 52 और प्रभू भेज़ै आप्पू आजू-आजू दूत कि सामरिया गराऊंऐ नाशै और तिधी करै मुल्है ज़ैगा तैर।
\v 53 पर तिन्नैं निं प्रभू तिधी एछणै दैनअ किल्हैकि सह त येरूशलेमा लै च़ालअ द।
\v 54 एसा गल्ला भाळी याकुब और यहून्ना बोलअ इहय कि, “प्रभू, तेरअ कै बच़ार आसा, हाम्हैं आज्ञा दैमैं कि सरगा का लोळी आग पळी और ईंयां लोळी सोभ भसम हुऐ?”
\v 55 पर प्रभू यीशू झ़ाळै तिंयां और बोलअ कि, “तम्हां का निं थोघ कि तम्हैं केही आत्में आसा।
\v 56 पर तेऊ काढी तिन्नां लै झांश कि और बोलअ कि “हूँ निं लोगे प्राणा नाश करदअ आथी आअ द, हूँ आसा सोभी बच़ाऊंदअ आअ द।” और तिंयां नाठै कसा होरी गराऊंआ लै।
\s यीशूए च़ेलै बणणेंओ मोल
\r (मत्ती 8:19-22)
\p
\v 57 ज़ांऊं तिंयां बाता हांढदै तै लागै दै, ता बिच़ा का बोलअ प्रभू लै कुंणीं इहय कि, “ज़िधा-ज़िधा लै तूह नाशे, मूँबी एछणअ ताह पिछ़ू।”
\v 58 प्रभू तेऊ लै बोलअ, “रुहले ह्आ जुहळी और सरगै उडदै पंछ़ीए ह्आ बसेरै, पर माह्णूंए शोहरू लै निं मुंडा लुआरनें ज़ैगा बी आथी।
\v 59 और प्रभू एकी होरी लै बोलअ कि, मूँह पिछ़ू एछ, पर तेऊ उत्तर दैनअ कि, “हे प्रभू, मूँह दै पैहलै आपणैं बाप्पूए क्रिआ करम एछणै करी।”
\v 60 प्रभू तेऊ लै बोलअ, “मूँऐंदै दै मुल्दै ज़ाळणैं पर तूह शणांऊं नाशी करै परमेश्वरे राज़े गल्ला।”
\v 61 और एकी बोलअ इहय कि, “हे प्रभू , हूँ च़ालअ ताह संघै, पर मूँह दै आपणैं घरै एछणैं बोली करै बिदा ह्ई।
\v 62 प्रभू तेऊ लै बोलअ; “ज़ुंण बी आपणअ हाथ हळे आळी दी डाही करै पिछ़ू भाळा, सह निं परमेश्वरे राज़ा जोगी आथी।”
\c 10
\s सत्तर च़ेलै भेज़णैं
\p
\v 1 इन्नां गल्ला हणैं का बाद प्रभू यीशू सतर होर च़ेलै च़ुनै और ज़हा-ज़हा नगरी और गराऊंऐं प्रभू आप्पू नाशणअ त तिधा-तिधा लै भेज़ै तिंयां दुई-दुई करै आप्पू आजू।
\v 2 और प्रभू तिन्नां लै बोलअ कि,“ फसल आसा ग्ई दी पाकी पर मज़दूर आसा थोळै, एता लै करा खेचे मालक लै अरज़ कि होर मज़दूर भेज़।”
\v 3 नाशा, हेरे, हूँ भेज़ा तम्हां भेडै भेशै; बराघा बिच़ा लै।
\v 4 तैहीता नां तम्हैं बटुअ निंईं, ना झ़ोळी, ना बूट और ना ता बाता कसा लै नमस्कार करदै लागी।
\v 5 ज़हा घरै बी तम्हैं नाशे, पैहलै ल्ऐ तेऊ घरे राज़ी खुशी मांगी।
\v 6 ज़ै तिधी कुंण गुण-जशा जोगी होए, तै लागणअ थारअ गूण-जश तिधी, नांईंं ता एछणअ बापस फिरी।
\v 7 और तम्हैं रहै बी तेऊई घरै और ज़ुंण बी तिंयां दैए तेता ई खाए-पिए, किल्हैकि मज़दूरा लोळी तेऊए मज़दूरी भेटी ज़रूरी, और घरै-घरै फिरदै निं लागी।
\v 8 और ज़ेसा नगरी तम्हैं नाशे, और तिधे लोग तम्हां लै बेशणा लै बोले, ता तम्हैं खाऐ-पिए तेताई ज़ुंण तिंयां थारै मुँहा सेटा डाहे।
\v 9 तिधे बमारा करै राम्बळै; और तिन्नां का बोलै इहय कि ‘परमेश्वरो राज़ आअ तम्हां नेळ।’
\v 10 पर ज़सा नगरी तम्हैं नाशे, और तिधे लोग तम्हां नांईंं मने, ता तिधी नाशै तम्हैं बज़ारै बोलदै कि
\v 11 ‘थारी नगरीओ धूळअ बी ज़ुंण म्हारै खूरै शाचअ त, अह ठुळकअ हाम्हैं तम्हां नदरी, तैबी बी एसा गल्ला ल्ऐ तम्हैं समझ़ी कि परमेश्वरो राज़ आसा पुजअ द तम्हां नेळ।’
\v 12 हूँ बोला तम्हां लै सच्च़अ कि न्याए धैळै हणी तेसा नगरीए दशा, सदोमे दशा का बी बुरी।
\s विश्वास नांईं करनैं आळी नगरी लै हाय!
\r (मत्ती 11:20-24)
\p
\v 13 “हाय खुराजीन नगरी! हाय बैतसैदा नगरी! ज़ुंण सामर्थी काम तम्हां बिच़ै कियै, ज़ै तिंयां सूर और सैदा नगरी कियै हंदै, ता तिन्नां बेशणअ त छ़ारे रूळी परैंदै और बोरी बान्ही करै हेरनअ त कधु मन बदळी।
\v 14 पर न्याये धैळी हणीं थारी दशा सूर और सैदा नगरी का बी खासी कशटा करै भरूई दी।
\v 15 हे कफरनहूम, तू कै स्बरगा का बी उछ़टअ लाअ दा करी? तूह पाणअ पैईताळा का बी हेठै।
\p
\v 16 “ज़ुंण थारी शुणें, सह शुणां मेरी, और ज़ुंण तम्हां तुछ समझ़ा, सह समझ़ा मूँह तुछ और ज़ुंण मूँह तुछ समझ़ा; सह समझ़ा मेरै भेज़णै आळै तुछ।”
\s सत्तर च़ेलेओ बापस फिरनअ
\p
\v 17 तिंयां सत्तर ज़ह्णै बडै खुशी-खुशी करै प्रभू सेटा लै बापस आऐ और तिन्नैं प्रभू का बोलअ कि, “हे प्रभू, हाम्हैं की दुशट आत्मां बी तेरै नांऊंआ करै आपणै बशै।”
\v 18 प्रभू तिन्नां लै बोलअ, “हूँ थिय शैताना भाळअ लागअ द, सह पटिकअ सरगा का बिज़ळी ज़िहअ।
\v 19 भाळा, मंऐं दैनअ तम्हां लै सरपा और बिंच़ू जैंटणेंओ, और दुशमणें सारी सामर्था दी अधिकार; और तम्हां निं कोही गल्ला करै कोई बी हानिं हणीं।
\v 20 तैबी बी तम्हैं एता करै निं ज़ादै खुशी ह्‍ई कि आत्मां आसा थारै बशै, पर तम्हैं ह्ऐ एसा गल्ला लै खुशी कि थारै नांअ आसा स्बरगै लिखै दै।”
\s यीशूओ खुश हणअ
\r (मत्ती 11:25-27; 13:16,17)
\p
\v 21 तेसाई घळी प्रभू पबित्र आत्मां करै बडै आनंदा दी भरूअ और बोलअ, “हे पिता, स्बरगा और पृथूईए मालक, हूँ करा तेरअ धन्यबाद कि तंऐं डाही ईंयां गल्ला ज्ञानी और समझ़दारा का गुप्त पर इन्नां बच्च़ै का की प्रगट किल्हैकि ताह लागअ इहय ई रांबळअ।”
\v 22 और प्रभू बोलअ कि, “मेरै बाप्पू सभाळी मुखा सोभै गल्ला; और कोहै निं ज़ाणदअ कि शोहरू कुंण आसा, सिधअ बाप्पू ज़ाणा एसा गल्ला। और इहय बी निं ज़ाणदअ कि बाप्पू कुंण आसा, पर शोहरू ज़ाणा एसा गल्ला; और सह बी सका ज़ाणीं ज़सा का सह शोहरू खोज़े।”
\p
\v 23 तैबै प्रभू च़ेलै बाखा फीरी करै एकांता दी बोलअ कि, “धन्य आसा तिंयां आच्छी ज़ुंण इन्नां गल्ला हेरा ज़ुंण तम्हैं भाळै आसा लागै दै।
\v 24 किल्हैकि हूँ खोज़ा तम्हां का कि बडै भारी भबिशयाबगता और राज़ै बी चाहअ कि ज़ुंण गल्ला तम्हैं भाळा, तिंयां बी भाळे; पर तिंयां निं भाळी सकै, और ज़ुंण गल्ला तम्हैं शुणा; तिंयां बी शुणें, पर तिंयां निं शुणीं सकै।”
\s दयालू समरीओ दृष्टांत
\p
\v 25 और हेरे तिधी आअ एक बकील और सह लागअ प्रभू लै इहय बोली करै परखदअ कि, “हे गुरू, अनंत ज़िऊंणां पाणा लै हूँ कै करूँ?”
\v 26 प्रभू तेऊ लै बोलअ कि, “बिधि बधाना दी किज़ै आसा लिखअ द? और तूह किहअ पह्ळा?”
\v 27 तेऊ उत्तर दैनअ कि, “तूह करै आपणैं पिता परमेश्वरा संघै आपणैं सारै मना और सारे प्राण और सारी बुधि और सारी शगती संघै झ़ूरी; और आपणैं पड़ोसी संघै करै आप्पू ज़ेही झ़ूरी।
\v 28 प्रभू तेऊ लै बोलअ कि, “तंऐं बोलअ बिलकुल ठीक, इहय ई करै, तै रहणअ तूह ज़िऊंदअ।”
\v 29 पर तेऊ आपणैं आप इहय खोज़णें साबै कि हूँ आसा पैहलैई धरमीं, तेऊ प्रभू का पुछ़अ कि, “तै मेरअ पड़ोसी कुंण आसा?”
\v 30 और प्रभू यीशू तेऊ लै उत्तर दैनअ कि, “एकी बारीए गल आसा एही कि एक आदमीं नाठअ येरूशलेमा का यरिहो लै, और बाता घेरअ सह डाकू और सह लूटअ तिन्नैं। और तेऊए झिकळै बी निंयैं तिन्नैं खोल्ही और च़िकी-मारी करै डाहअ सह मूंअ ना ज़िऊंदअ बाता शोटी।
\v 31 और इहय हुअ कि तेसाई बाता नाठअ एक याजक, पर तेऊ सह भाळअ और सह लागअ हांढदअ।
\v 32 इहय ई करै एक लेबी बी नाठअ तेसा बाता, और तेऊ भाळी लागअ सह बी हांढदअ।
\v 33 पर एक सामरी मसाफर आअ तेसा बाता और तेऊ भाळी आई तेऊ दैया और तेऊ लै तरस खाअ।
\v 34 ता सह तेऊ सेटा लै आअ और तेऊए ज़खमा दी तेल हळजै और दाखरस पाई करै पाटी बाह्निं, और आपणीं शुंआरी दी बशैळी करै एकी सराईं लै निंअ और तेऊए बडी भारी सेऊआ टैहल की।
\v 35 दुजै धैळै तेऊ दुई दनार तेऊ सराईंए मालका लै दैनै और बोलअ कि, “एऊ मरीज़े करै सेऊआ टैहअ, ज़ुंण बी तेरअ खरच़अ लागे; तेता दैंऊं हूँ ताल्है बापस फीरदा।
\v 36 एबै थारी समझ़ा दी अह ज़ुंण डाकू करे घिरअ द थिय; इन्नां चीई मांझ़ै कुंण आसा एऊओ सचच़अ पड़ोसी।
\v 37 तेऊ उत्तर दैनअ कि,“ सहैई आसा ज़ुंणीं तेऊ लै दैया की।” प्रभू यीशू बोलअ, “तूह बी कर इहय ई।”
\s मार्था और मरियमें घरै यीशू
\p
\v 38 एता बाद नाठअ प्रभू यीशू एकी गराऊंऐं, और मार्था नांऊंऐ एकी बेटळी बशैळअ प्रभू यीशू आपणैं घरै;
\v 39 और मरिअम नांऊंऐ ती तेसरी एक बैहण, सह प्रभूए पैरा सेटा बेठी करै लागी बच़ना शुणदी ।
\v 40 पर मार्था थकी सेऊआ टैहली करी-करी और सह प्रभू सेटा एछी करै लागी बोलदी कि, “हे प्रभू, तम्हां निं किछ़ै फिकर आथी भाळी कि मेरी बैहणीं आसा डाही दी हूँ एकै ज़ह्णीं सेऊआ टैहली करदी लाई? एसा लै बी बोल हैनूं कि मूँह संघै बी कर धख काम टैहल।”
\v 41 प्रभू यीशू तेसा लै बोलअ, “हे मार्था, तूह करा खासी गल्लो हैळअ फिकर और तेखअ थका तूह।
\v 42 पर एक गल आसा ज़रूरी, और सह उत्तम भाग आसा मरिअमैं च़ुनअ द, ज़ुंण एसा का कोहे निं छ़ड़ैऊई सकदअ।
\c 11
\s च़ेलै का प्राथणां करनीं सखाऊणीं
\r (मत्ती 6:9-13)
\p
\v 1 प्रभू यीशू त एकी ज़ैगा प्राथणा करदअ लागअ द और ज़ांऊं सह प्राथणा करी मुकअ ता तेऊए च़ेलै मांझ़ै एकी बोलअ, “हे प्रभू ज़िहअ यहून्ना आपणै च़ेलै का प्राथणा करनअ सखाऊअ तिहअ ई सखाऊ हाम्हां का बी।”
\p
\v 2 प्रभू तिन्नां लै बोलअ, “ज़ेभै तम्हैं प्राथणा करे, तेभै बोलै तम्हैं इहय: हे पिता, तेरअ नांअ लोळी पबित्र मनअ और तेरअ राज़ लोळी आअ।
\p
\v 3 म्हारी धैळीए रोटी कर हाम्हां लै हर धैळै दैई।
\p
\v 4 और म्हारै पाप कर माफ, किल्हैकि हाम्हैं बी करा म्हारै हर अपराधी लै क्षमा और हांम्हां निं परिक्षा दी पाई।”
\s प्राथणें बारै यीशूए शिक्षा
\r (मत्ती 7:7-11)
\p
\v 5 और प्रभू तिन्नां लै बोलअ कि, “तम्हां मांझ़ै कुंण आसा इहय कि ज़सरअ एक दोस्त आसा और सह आधी राची एछी करै इहय बोले कि ‘हे साथी, मुल्है दै चअन रोटी।
\v 6 किल्हैकि एक मसाफर आसा आअ द मेरै घरै और तेऊलै निं मुखा खैऊणा लै किछ़ै आथी।’
\v 7 और सह बोला भितरा का कि ‘मूँह तंग करदअ निं लागै, एबै हेरअ हाम्हैं दूआर बंद करी और मेरै लान्हैं-सुन्हैं आसा मूँह संघै च़ैनै सुतै दै, और एभै निं हूँ ऊझ़ुई करै ताल्है रोटी दैई सकदअ?’
\v 8 हूँ बोला तम्हां लै कि ज़ै सह दोस्त ह्ई करै बी च़ैना का उझ़ुई करै नां दैए, तैबी बी दैणअ तेऊ खळै उझ़ूई तेऊए लाज़ शरम छ़ाडी करै मांगणैं भाळी तेऊलै ज़ेतरी तेऊ ज़रुरत आसा, तेतरअ।
\v 9 और हूँ बोला तम्हां लै कि मांगा, तै दैणअ तम्हां लै; लोळा, तै भेटणअ तम्हां, दुआरा दी करा टक-टक, तै खुलणअ सह तम्हां लै।
\v 10 किल्हैकि ज़ुंण मांगा, तेऊलै दैआ; और ज़ुंण लोळा, तेऊलै भेटा; और ज़ुंण दुआरा दी टक-टक करा तेऊलै खुला दुआर।
\v 11 तम्हां बिच़ै इहय कुंण बाब आसा कि तेउओ शोहरू मांगा रोटी और सह दैआ तेऊ लै पाथर; और ज़ै माह्छ़ली मांगा ता तेते बदळै दैआ तेऊलै सांप।
\v 12 ज़ै आंडअ मांगे, ता तेऊलै दैआ बिंच़ू।
\v 13 ज़ै तम्हैं बूरै ह्ई करै बी आपणै शोहरू लै राम्बळी च़िज़ा दैई सका, ता तै थारअ स्बर्गै रहणै आळअ पिता परमेश्वर आपणै मागणै आळै लै पवित्र आत्मा किल्है निं दैई सकदअ।”
\s यीशू और बालज़बूल
\r (मत्ती 12:22-30; मरकुस 3:20-27)
\p
\v 14 एता बाद प्रभू यीशू मसीह एकी आदमीं का काढी एक काल्ली दुष्टात्मा, और ज़ांऊं सह काल्ली दुष्टात्मा तेऊ का पोर्ही काढी ता सह काल्लअ आदमीं लागअ गल्ला करदअ और लोग हुऐ बडै भारी रहैन।
\v 15 पर तिन्नां बिच़ै बोलअ कई इहय कि, “अह काढा शैताने नाऊंऐं भूता-परेते मालका करै इन्नां भूता-परेता।
\v 16 और कई मांगअ प्रभू यीशू का परखणा लै सरगै एक च़िन्ह।
\v 17 प्रभू यीशू मसीह हेरी तिन्नें गल्ला ज़ाणीं, और प्रभू यीशू मसीह तिन्नां लै बोलअ, “ज़हा राज़ा दी फूट पळा, सह राज़ निं बणीं रहंदअ और ज़हा घरै फूट पळा, सह घर ह्आ नाश।
\v 18 और ज़ै शैतान आपणअ ई बरोधी होए ता तिनों राज़ किहअ करै रहणअ सलामत? किल्हैकि तम्हैं बोला मुल्है इहय कि शैताना करै काढा इन्नां भूता-परेता?
\v 19 ज़ै हूँ शैताना करै भूता-परेता काढा, तै थारी संतान कसरी सहायता करै काढा? तैहीता तिन्नांई भरनअ थारअ न्याय करनेओ करज़।
\v 20 पर ज़ै हूँ परमेश्वरे शगती करै इन्नां भूता-परेता दरळाऊआ, ता तै गअ परमेश्वरो राज़ तम्हां सेटा पुजी।
\v 21 ज़ांऊं बलबान आदमीं अस्त्र-शस्त्रा करै आपणैं घरे रखवाळी करे, तैही रहणीं तेऊए धन सम्पती बच़ी।
\v 22 पर ज़ै तेऊ का बडअ बलबान तेऊ लै च़ढाई करे, ता तै ज़ीता तेऊ का सह बलबान और तिंयां अस्त्र-शस्त्र ज़ेथ दी तेऊ भरोसअ त तिन्नां पाआ सह छ़ड़ैऊई और तेऊए सारी सम्पती पा सह लूटी।
\v 23 ज़ुंण मूँह संघै नाईं आथी सह आसा मेरअ बरोधी, ज़ुंण मूँह संघै नांईंं झाळदअ सह पा पोछी।
\s अधूरै सुधारा करै बिपत्ती
\r (मत्ती 12:43-45)
\p
\v 24 “ज़ांऊं परेत आत्मां आदमीं का बागै निखळा, सह लोळा शुकी ज़ैगा दी बशैघणा लै, और ज़ांऊं तेसा नांईंं भेटा ता तेखअ बोला सह इहय कि मूँह डेऊणअ तेऊई घरा लै बापस ज़िधा का हूँ पैहलै निखळी दी आसा।
\v 25 और बापस फिरी करै भाळा सह तेऊ घरा धोअ-शोअ द।
\v 26 तेखअ आणा सह आप्पू संघै आप्पू का बी बूरी सात आत्मां और तिंयां पेठा तेथ दी सोभ, और तेऊ आदमिंए दशा ह्आ पिछ़ली दशा का बी ज़ादी बूरी हालत।”
\s धन्य कुंण आसा ?
\p
\v 27 ज़ांऊं प्रभू यीशू मसीह इन्नां गल्ला बोली मुकअ ता लोगे भीळा बिच़ा का एकी बेटळी ज़ोरै-ज़ोरै बोलअ, “धन्य तेऊ गरभा लै ज़ेथ तूह रहअ, और तिंयां मांऊं ज़ुंण तंऐं झुटै।”
\v 28 प्रभू यीशू बोलअ, “हाँ, पर धन- धन आसा तिंयां ज़ुंण परमेश्वरो बच़न शुणां और मना।”
\s स्वर्गीय च़िन्हें मांग
\r (मत्ती 12:38-42)
\p
\v 29 ज़ांऊं लोगे बडी भारी भीळ कठा ह्आ ती, ता प्रभू यीशू लागअ बोलदअ कि एऊ जुगे लोग आसा बूरै; तिंयां लोळा च़िन्ह, पर योना नबीए च़िन्हां छ़ाडी निं तिन्नां होर च़िन्ह भेटणअ।
\v 30 ज़िहअ योना नबी निनबे नगरीए लोगा लै च़िन्ह हुअ, तिहअ ई हणअ हूँ बी लोगा लै च़िन्ह।
\v 31 दखण देशे राणीं न्याये धैळी एऊ ज़मानें लोगा संघै उझ़ूई करै लाणअ तिन्नां लै दोष कि सह आई सुलेमाने ज्ञाना शुंणदी धरतीए दुजै कनारै का, पर हेरा, इधी आसा सुलैमाना का बी बडअ।”
\v 32 निनबे लोगा बी लाणअ न्याये धैळी एऊ ज़मानें लोगा लै दोष, किल्हैकि योना नबीए गल्ला शुणीं फेरअ तिन्नैं बुराई का आपणअ मन पिछ़ू, और हेरा, इधी आसा योना नबी का बी बडअ।”
\s शरीरो दिऊअ
\r (मत्ती 5:15; 6:22,23)
\p
\v 33 “कोहै आदमीं निं लाटू ज़ाळी करै च़ोरी डांहदअ और नां तेऊ क्ऊंचा हेठै डांहदअ पाई, पर सह डाहा लाटूए दिऊटा परैंदै ताकि बागै-भितरी नाशणैं आळै सोभी लै प्रैशअ होए।
\v 34 तेरी देहीओ लाटू आसा तेरी आछ, ज़ै तेरी आछ ठीक होए, ता तै हणअ तेरअ सारअ शरीर प्रैशअ, पर ज़ै तेरी आछ खराब होए ता तै हणअ तेरअ सारअ शरीर न्हैरअ।
\v 35 तैहीता चतैन रहै कि ज़ुंण प्रैशअ ताखा आसा, इहय निं ह्आ कि सह न्हैरअ होए।
\v 36 ज़ै तेरअ सारअ शरीर प्रैशअ होए; और कोऐ बी भाग तेतो न्हैरअ ना होए, तै हणीं सोभै गल्ला एही प्रैशी, ज़िहअ लाटू ज़ाळी करै प्रैशअ ह्आ।
\s शास्त्री और परीसी लै सीख
\r (मत्ती 23:1-36; मरकुस 12:38-40)
\p
\v 37 ज़ांऊं प्रभू यीशू इन्नां गल्ला बोलदअ त लागअ द, ता एकी फरीसी आदमीं प्रभू सेटा अरज़ की कि हे प्रभू, आझ़़ खा मेरै घरै रोटी; और प्रभू यीशू मसीह नाठअ भितरा लै रोटी खांदअ।
\v 38 और फरीसी लागअ एसा गल्ला सोच़दअ कि प्रभू रोटी खाणैं का पैहलै न्हैऊअ किल्है निं?
\v 39 प्रभू तेऊ लै उत्तर दैनअ, “हे फरीसिओ, तम्हैं क्ऊली और थाळू बागा का ता मांज़ा पर भितरा का आसा तम्हैं कोहमीं और बुराई करै भरुऐ दै।
\v 40 हे नरबुधिओ, ज़ुंणीं बाघलअ भाग बणांअ, तेऊ कै भितरा का बी निं आथी बणांअ द?
\v 41 पर हां, भितरे च़िज़ा करा दान, तेखअ भाळै तम्हैं कि तम्हां लै हणीं सोभै गल्ला शुध।
\p
\v 42 पर हे फरीसिओ, तम्हां लै हाय! तम्हैं पदीनेंओ और ज़ळी बुटिओ और भाज़ी तरकारीओ दसुअ हेसअ ता दैआ, पर न्याय और परमेश्वरो प्रेंम डाहा तम्हैं पिछ़ू, हूअ ता लोळी त इहय कि इन्नां बी रहा करदै और तिन्नां बी निं छ़ाडदै।
\v 43 पर हे फरीसिओ, तम्हां लै हाय! तम्हैं सभा दी च़ाहा बडी ज़ैगा बेशणअ और बागै भितरी च़ाहा तम्हैं नमस्कार।
\v 44 तम्हां लै, किल्हैकि तम्हैं आसा ज़िहै दाबै दै मुल्दै ज़िहै, ज़सा परैंदी लोग हांडा पर तिन्नां का नि पतअ हंदअ।
\p
\v 45 तैबै एकी शास्त्री प्रभू लै बोलअ, “हे गुरु, इहय बोली करै करा तूह म्हारी निंदा।”
\v 46 प्रभू बोलअ, “हे शास्तरीओ, तम्हां लै बी हाय! तम्हैं आसा ईहै बोझै ज़ुंण कोहीए निं च़खदै, और तिन्नां बोझ़ा लादा तम्हैं होरी माह्णूं लै और आप्पू निं एकी गुंठी करै बी छ़ूंहदै।
\v 47 तम्हां लै हाय! तम्हैं बणांआ तिन्नां संते कबरा ज़ुंण थारै बाब दादै मारै दै आसा।
\v 48 तम्हैं आसा तेते गुआह और आपणैं बाब दादै कियै दै कामांं दी आसा तम्हैं साझ़ू, किल्हैकि तिन्नैं ता पाऐ तिंयां मारी और तम्हैं खणां तिन्नें खाती।
\v 49 तैहीता परमेश्वरे बुधी बोला इहय कि ‘मूँह भेज़णैं तिन्नां सेटा लै संत और प्रेरित और तिन्नां पाणैं तिन्नां मांझ़ै कई ज़ह्णैं मारी और कई करने तिन्नां दुखी।’
\v 50 ताकि ज़ेतरै संतो खून संसारे उत्पति ओर्ही बहाऊअ द आसा, तेतो लेखअ जोखअ लणअ एऊ जुगे लोगा का।
\v 51 हाबिले हत्या ओर्ही जकरयाह तैणीं ज़ुंण बेदी और मांदरा बिच़ै घात किय द आसा, हूँ खोज़ा तम्हां का सच्च़ाई कि तेतो लेखअ-जोखअ लणअ एऊई जुगे लोगा का ।
\v 52 हाय तम्हां व्यवस्था बणांणैंं आळै लै! कि तम्हैं आसा डाही दी ज्ञाने कुँजी आप्पू का, ना ता तम्हैं आप्पू स्बरगै नाठै और नां तम्हैं तिन्नां नाशणैं दैन्दै ज़ुंण नाशी सका।”
\p
\v 53 ज़ांऊं प्रभू तिधा का नाठअ ता फरीसी पळै पिछ़ू और तिंयां लागै छफळदै कि खासी गले च़रच़ा करनीं
\v 54 और तिंयां रहै एसा गले ताका कि प्रभूए मूँहा कोई बी गलत गल ढाकी सके।
\c 12
\s पाखंडे खलाफ चतैनगी
\r (मत्ती 10:26,27)
\p
\v 1 तेतरी हुई हज़ारो लोगे भीळ कठा, कि लोग लागै एकी दुजै परैंदी भाळै। ता प्रभू यीशू मसीह लागअ च़ेलै लै बोलदअ कि फरीसिए सज़ेळै का रहै च़तान।
\v 2 इहय निं किछ़ै आथी ढोपअ द कि ज़ुंण खोलणअ लागे और किछ़ निं आथी च़ोरी डाहअ द कि ज़सरअ पतअ निं लागणअ।
\v 3 तैहीता ज़ुंण तम्हैं न्हैरै दी आसा बोलअ द, सह शुझणअ प्रैशै दी, और ज़ुंण तम्हैं पांडा भितरी काना पिछ़ू बोलअ द आसा; तेतो हणअ छ़ापरा का प्रच़ार।
\s कसा का डरनअ
\r (मत्ती 10:28-31)
\p
\v 4 “पर हूँ बोला तम्हां का ज़ुंण मेरै साथी आसा कि ज़ुंण शरीरा लै घात करी सका; तिंयां निं होर किछ़ करी सकदै; तिन्नां का निं डरी।
\v 5 हूँ दैआ तम्हां लै च़तैनगी कि कसा का डरनअ? मारी करै ज़सा नरका दी पाणेंओ अधिकार आसा, तेऊ का डरै, हाँ, हूँ बोला तम्हां का, सिधअ तेऊई का डरै।
\v 6 दूई पैसेए कै पांज़ च़ेली निं बिकदी? तैबी बी निं परमेश्वर तिन्नां मांझ़ै एकी बी बिसरदअ।
\v 7 इधी तैणीं कि थारै शरीरे आसा सोभ बाळ बी गीणैं दै, तैहीता बोला हूँ डरी निं आथी, तम्हैं आसा तिन्नां च़ेली का बढकर।
\s यीशू मनणअ या नांईं मनणअ
\r (मत्ती 10:32,33; 12:32; 10:19;20)
\p
\v 8 “हूँ बोला तम्हां का कि ज़ुंण मूँह माह्णूँए सह्मनै मनें, सह मनणअ मूँह परमेश्वरे स्बरगदूते सह्मनै।
\v 9 पर ज़ुंण मुल्है माह्णूँए सह्मनैं नांईंं करै तेऊलै करनअ परमेश्वरे स्बरगदूते सह्मनैं नांईंं।
\p
\v 10 ज़ुंण मेरअ बरोधी ह्ई करै किज़ै बोले, तेऊओ अपराध सका ह्ई माफ, पर ज़ंण पवित्रआत्मे निंदा करे तेऊए अपराध निं कधि माफ हणें।
\p
\v 11 “ज़ेभै लोग तम्हां प्रधाना और अधिकारिए सह्मनै निंए, तेभै निं हैळअ फिकर करी कि हाम्हां किह्अ करै और किहअ बोळणअ, या कै उत्तर दैणअ।
\v 12 किल्हैकि पबित्र आत्मां सखाऊणअ तम्हां का तेभी कि तम्हां किज़ै बोलणअ।”
\s एकी सेठ मुर्खो दृष्टांत
\p
\v 13 तेखअ एकी लोगे भीळा बिच़ा का बोलअ, “हे गुरू, मेरै भाई लै बोल इहय कि बाप्पूए संपतिए बांड दै मुल्है बी।”
\v 14 प्रभू तेऊ लै बोलअ, “हे मांह्णूंआ, हूँ कुंणीं आसा डाहअ द थारै फैसलै करदअ और बांडणीं करदअ?”
\v 15 और प्रभू तिन्नां लै बोलअ, चतैन रहा, और हर प्रकारे लाळचा का डाहा आपणैं आप बच़ाऊई: किल्हैकि कोहीए ज़िन्दगी निं तेऊए खासी सम्पती करै बच़दी।”
\v 16 और प्रभू तिन्नां का एक दृश्टांत खोज़अ कि, “ एकी सेठे हुई ज़िम्मीं दी बडी भारी पज़ैआ।
\v 17 और सह लागअ आपणैं मनैं सोच़दअ कि एबै मूँह कै करनअ? किल्हैकि मुखा निं एतरी ज़ैगा आथी कि आपणअ नाज़ पाणीं डाही सकूं।
\v 18 और तेऊ सोच़अ कि मूँह करनअ इहय कि मूँह बणाणीं होच्छ़ी मणशी दरोठी खोल्ही करै बडी और तेथ डाहणअ मूँह आपणअ नाज़;
\v 19 और आपणैं शाह लै दैणीं मूँह एही दसल्ली कि ताखा आसा बडी भारी साला लै धन सम्पती डाही दी; चैन कर, खा पी और सुखी रह।
\v 20 पर परमेश्वरै बोलअ तेऊ लै इहय कि, “हे मूर्ख, तूह मरनअ एसा ई राची और ज़ुंण बी तंऐं कठा आसा किय द, सह कसरअ हणअ?”
\v 21 इहयई आसा सह मांह्णूं बी ज़ुंण आप्पू लै धन माया कठा करा, पर परमेश्वरे नज़रा दी निं सह सेठ आथी।”
\s परमेश्वरा दी डाहा भरोसअ
\r (मत्ती 6:25-34)
\p
\v 22 एता बाद प्रभू यीशू आपणैं च़ेलै लै बोलअ कि, “ तैहीता हूँ तम्हां लै बोला कि, आपणैं प्राणें फिकर निं करी कि हाम्हां कै खाणअ, कै पिणअ ना आपणैं शरीरे फिकर करी कि कै बाह्नणअ।”
\v 23 किल्हैकि रोटी का आसा प्राण और झिकळै का आसा शरीर बढकर।
\v 24 इन्नां काऊड़ै लै दैआ धैन; ईंयां ना ता बऊँदै और ना ता ल्ऊंदै ना ता तिन्नें खेच खह्ळ हंदै, तैबी धाचा तिन्नां परमेश्वर आप्पै; तम्हैं आसा इन्नां का ज़ादै किम्मती।
\v 25 तम्हां बिच़ै ईह्अ कुंण आसा ज़ुंण फिकर करी करै एक घळी बी आजू बढाऊई सका?
\v 26 तैहीता हूँ बोला तम्हां लै कि, “ज़ै तम्हैं एक होछ़अ ज़िहअ काम बी निं करी सकदै ता होरी गल्ला लै किल्है करा फिकर।
\v 27 सोसने पेळा दी दैआ धैन कि तिंयां किह्अ करै बढा; तिंयां नां ता मैन्थ करदै और ना तिंयां कातदै; तैबी बी बोला हूँ तम्हां लै कि सुलैमाने राज़ै बी निं आपणीं ज़िंदगीए सारै राज़ पाठा दी तिन्नां मांझ़ै कसा एकी बराबर झीकळै बाह्नै।
\v 28 ज़ै परमेश्वर घैहणींए घाहा लै ज़ुंण आझ़़ आसा और काल्ला पाणअ सह ज़ाळी, ईहै झिकळै भनैंऊंआ; ता हे अल्पविश्वासिओ, तम्हां लै किल्है निं सकदअ सह भनैंऊंई।
\v 29 और तम्हैं निं एसा गल्ला लोळै निं रहा लागी कि कै खाणअ, कै पिंणअ और ना ता शक करा,
\v 30 किल्हैकि संसारे ज़ाती रहा इन्नां गल्ला लोळी लागी; पर थारअ पिता परमेश्वर ज़ाणा कि तम्हां किज़ै ज़रूरत आसा।
\v 31 पर तम्हैं रहे तेऊए राईसी लोळै लागी, ता तै भेटणीं तम्हां ईंयां गल्ला आपणैं आप।
\s स्वर्गो धन
\r (मत्ती 6:19-21)
\p
\v 32 “हे होच्छ़ी ज़ेही जुंडळीए, डरै निं आथी, किल्हैकि थारै पिता परमेश्वरा लागअ भलअ इहय कि तम्हां लै दैणअ राज़।
\v 33 आपणीं सम्पती करा बेच़ी करै दान; और आप्पू लै बणांआ ईहै बटूऐ ज़ुंण कधि पराणैं निं हंदै, अर्थात स्बर्गै करा आप्पू लै धन कठा ज़ुंण कधि निं घटदअ, नां तेता नेळ च़ोर एछदअ और नां ता कीळै-काई खांदै।
\v 34 किल्हैकि ज़िधी थारअ धन आसा, तिधी रहणअ थारअ मन बी लागी।
\s बिऊधै रहा
\p
\v 35 “थारी कुछी लोळी गाची बाह्निं रही, और थारै लाटू लोळी ज़ळदै रहै।
\v 36 और तम्हैं बणा तिन्नां माह्णूं ज़िहै ज़ुंण आपणै मालका न्हैळै रहा लागी, बैहा का केभै एछणअ फिरी कि ज़ेभै सह दुआर टोके, ता तेभै खोळणअ नढैऊऐ तेऊलै दुआर।
\v 37 धन्य आसा तिंयां दास, ज़हा सह मालक एछी करै ज़ागदै भाळे, हूँ खोज़ा तम्हां का सच्च़ाई कि ज़ेभे सह तिन्नां रोटी खांदअ बशैळे, और तिन्नां सेटा एछी करै करनीं तेऊ तिन्नें सेऊआ।
\v 38 ज़ै सह राचीए दुजै पहरै या चिऊथै पहरै तिन्नां ज़ागतै भाळे, ता धन्य आसा तिंयां दास।
\v 39 पर एसा गल्ला ल्ऐ तम्हैं समझ़ी कि ज़ै घरे मालक का इहय पतअ हंदअ कि च़ोर केभै एछणअ ता तै रहणअ त तेऊ बिंऊंतै और आपणैं घरै निं तेऊ च़ोरी दैणीं ती हणैं।
\v 40 तम्हैं बी रहा तैर; किल्हैकि ज़ेसा घळी तम्हैं ‍सोच़ी बी निं सकदै, तेसा घळी एछणअ हूँ।
\s विश्वासा करनैं या नांईं करनैं जोगी दास
\r (मत्ती 24:45-51)
\p
\v 41 तैबै पतरसै बोलअ, “हे प्रभू, एऊ दृश्टांता कै तूह सिधअ हाम्हांई का बोला कि होरी लै बी बोला?”
\v 42 प्रभू तेऊ लै बोलअ, “सह विश्वास करनै जोगी और बुधिमान भड़ारी कुंण आसा, ज़सरअ मालक तेऊ सोभी नोकरा च़ाकरा लै ढेऊआ करदअ और कामां कराऊंदअ बणांए कि तिन्नां लै करै खाणै-पींणेए च़िज़ा दैई।
\v 43 और धन्य आसा सह दास ज़सा तेऊओ मालक इहय ई करदै भाळे।
\v 44 हूँ खोज़ा तम्हां का सच्च़ाई कि तेऊ बणांणअ सह आपणीं सारी संपतिओ भड़ारी।
\v 45 पर ज़ै सह दास इहय सोच़दअ लागे, कि मेरअ मालक एछणा लै आसा माची देरी और सह नोकरा च़ाकरा च़िकदअ मारदअ और शूर शराबा झुटदअ लागे,
\v 46 ता तेऊओ मालक एछणअ तेसा धैळी, ज़हा धैळी सह न्हैळअ बी निं होए लागअ द और तेसा घळी; ज़हा सह ज़ाणदअ बी निं आथी कि सह एछणअ, और तेऊ भेटणीं तेते सज़ा और सह गिंळणअ अल्पविश्वासीए भागा संघै।
\v 47 और सह दास ज़ुंण आपणैं मालकए इच्छा ता ज़ाणां थिय पर तैर निं रहअ और ना ता आपणैं सूआमींए साबै च़लअ, तेऊ भेटणीं बडी भारी मार।
\v 48 पर ज़ुंण नज़ाणैं दी मार खाणैं जोगी काम करे, तेऊ भेटणीं थोळी मार। तैहीता ज़सा लै खासअ आसा दैनअ द, तेऊ का मांगणअ खासअ ई और ज़सा का खासअ डाहअ द आसा, तेऊ का काढणअ बी खासअ।
\s यीशूए एछणेंओ परिणाम
\r (मत्ती 10:34-36)
\p
\v 49 “हूँ आसा धरती दी आगी चैळदअ आअ द; हूँ होर एता सुआई किज़ै च़ाहा कि आग एभी ज़ळे।
\v 50 मूँह आसा एक बपतिस्मअ लणा लै, ज़ेभै तैणीं सह निं हुअ तेभै तैणीं आसा हूँ और तेखअ हणअ पूरअ।
\v 51 तम्हैं किज़ै समझ़ा कि हूँ धरती दी मेल मलाप करदअ आसा आअ द, हूँ बोला नांईंं, पर हूँ आसा आअ द ज़ुदै करदअ।
\v 52 किल्हैकि एभा पोर्ही हणैं एकी घरे पांज़ ज़ह्णैं आप्पू बिच़ै बिरोधी चिई ज़ह्णैं दुई का और दुई ज़ह्णै चिई का।
\v 53 बाप्पू शोहरू संघै और शोहरू डाहणअ बाप्पू संघै बैर, आम्मां शोहरी संघै और शोहरी आम्मां संघै, शाशूई नुशा संघै और नुशा डाहणीं शाशुई संघै ज़ीद।”
\s बगते नछ़ैण
\r (मत्ती 16:2,3)
\p
\v 54 तेऊ लोगे भीळा लै बी बोलअ, “ज़ेभै तम्हैं बादळ पछ़मां बाखा भाळा, तेभै बोला तम्हैं इहय कि पाणीं हणअ और इहयई ह्आ बी।
\v 55 ज़ेभै दखना बाखा हाऊआ च़ला, तेभै बोला तम्हैं इहय कि लू लागणीं और इहयई ह्आ।
\v 56 हे कपटिओ, तम्हैं धरती और सरगे भेद सार ता सका समझ़ी पर एऊ जुगो किल्है निं समझ़दै?
\s ज़िद्दी संघै मेल-मलाप
\r (मत्ती 5:25,26)
\p
\v 57 तम्हैं आप्पै किल्है निं फैंसलअ लंदै कि ठीक किज़ै आसा?
\v 58 ज़ेभै तूह आपणैं ज़ीदी संघै जजा‍ सेटा लै च़ालअ द आसा, ता बाताई कर तेऊ संघै फैंसलअ, इहय निं ह्आ कि सह निंयां ताह जजा सेटा लै खींच़ी और जज दैआ पुळसे हाथै और तिंयां पा ताह जेहला भितरी।
\v 59 हूँ खोज़ा तम्हां का सच्च़ाई कि ज़ेभै तैणी तूह पाई-पाई ना भरी छ़ेके, तेभै तैणीं निं तूह तिधा का छ़ुटी सकदअ।”
\c 13
\s मन फरेऊआ या हआ नाश
\p
\v 1 और तेभै आऐ प्रभू सेटा तिधी कई लोग और तिंयां लागै गलीली लोगे बारै दी च़रच़ा करदै, ज़सरअ लोहू पिलातुसै तिनेई बळीदाना संघै मलाऊअ त।
\v 2 इहय शुंणीं करै प्रभू तिन्नां लै ज़बाब दैनअ, “तम्हैं किज़ै समझ़ा कि ईंयां गलीली कै होरी गलीली का पापी थियै कि तिन्नां लै पळी एही बिबता?”
\v 3 हूँ बोला तम्हां लै इहय कि नांईं; पर ज़ै तम्हैं आपणअ मन ना फरेऊए, तै हणैं तम्हैं बी इहयई करै नाश।
\v 4 या तम्हैं कै समझ़ा कि तिंयां ठारह लोग ज़सा परैंदै शिलोहे पुंडरी पळी और तिंयां मूँऐं दाभूई करै; तिंयां के येरूशलेमा नगरी दी रहणैं आळै होरी सोभी का खास्सै पापी थियै?
\v 5 हूँ बोला तम्हां लै कि तिंयां नांईंं तै पापी आथी; पर ज़ै तम्हैं आपणअ मन बुराई का नांईंं फरेऊए, तम्हैं बी हणैं ईहैई करै नाश।”
\s फळा बिण्हीं अंजीरे बूटो दृष्टांत
\p
\v 6 तेखअ प्रभू यीशू मसीह तिन्नां का एक दृश्टांत खोज़अ कि, “एकीए अंगूरे बगीच़ै दी थिय एक अंजीरो पेळ लागअ द; सह लागअ तेथ फळा लोळअ पर तेऊ निं भेटी,
\v 7 तैबै तेऊ बगिच़ेए च़ऊकीदारा लै बोलअ कि भाळ, चिई साला ओर्ही आसा हूँ एऊ पेळा दी फळा न्हैळअ लागअ द, पर मुखा निं एथ एक दाणअ बी धेछ़ुअ, एऊ पाआ ऐबै काटी, अह आसा थोघै बाझ़ी ज़िम्मीं दी शलैउआ लांदअ।”
\v 8 तेऊ च़ऊकीदारै उत्तर दैनअ कि हे मालक एसा साला दै एऊ रहणैं, हूँ पाऊं एता च़ऊ बाखा खह्णीं करै खाद-गोबर।
\v 9 ज़ै आगली साला एथ फळ एछे ता ठीक, नांईंं ता तेखअ पाणअ मूँह अह काटी।”
\s सबते धैळी कुबळी बेटळी ठीक करनीं
\p
\v 10 सबते धैळी त प्रभू यीशू मसीह आराधनालै दी उपदेशा दैंदअ लागअ द,
\v 11 और एक बेटळी ती तिधी एही, तेसा ती ठाराह साला ओर्ही एक कमज़ोर करनै आळअ भूत शाचअ द, और सह ती बाख कुबळी हुई दी और सह निं आज़री खळी बी ह्ई सकदी ती।
\v 12 प्रभू यीशू सह भाळी और आप्पू सेटा लै शादी संघा तेसा लै बोलअ कि, “हे नारी, तूह छुटी आपणीं कमज़ोरी का।”
\v 13 और प्रभू यीशू मसीह तेसा दी हाथ लाअ और सह हुई सिधी खळी और सह लागी परमेबरे जै-जैकार करदी।
\v 14 प्रभू यीशू मसीह की ती सह सबते धैळी राम्बळी, ता आराधनाले सरदारै बोलअ ज़िदै मारै लोगा का इहय कि छ: धैळै आसा ज़ेथ काम लागा करनअ, और तिन्नांई धैळी ह्आ ठीक पर सबते धैळी निं हणअ।
\v 15 इहय शुणीं करै प्रभू उत्तर दैई करै बोलअ, “हे कपटिओ, सबते धैळी कै तम्हैं आपणैं डागै धणा का गळैऊंडी का खोल्ही करै पाणीं निं पणैंऊंदै?
\v 16 अह कै ठीक नांईंं त आथी कि अह बेटळी बी आसा अब्राहमें शोहरी, शैतानैं ती अह ठाराह साला ओर्ही डाही दी ढाकी, और सबते धैळी आझ़़ तेऊ बंधना का छ़ुटी?”
\v 17 ज़ांऊं प्रभू यीशू मसीह ईंयां गल्ला बोली ता प्रभूए सारै बिरोधी हुऐ शरमिंदै और होर सारै लोग प्रभूए इन्नां कामां भाळी ज़ुंण सह करा तै, तिंयां हुऐ खुश।
\s राईए दाणेंओ दृष्टांत
\r (मत्ती 13:31,32; मरकुस 4:30-32)
\p
\v 18 तेखअ बोलअ प्रभू इहय कि, “परमेश्वरो राज़ कसा ज़िहअ आसा? हूँ तेता कसा ज़िहअ खोज़ूँ।
\v 19 सह आसा एक राईए दाणैं ज़िहअ, ज़ुंण एकी माह्णूँ बगिचै दी ब्ऊअ: और सह बणअ बढी करै बडअ पौधअ; च़ेलू पखीरू किय तेथ दी बसेरअ।”
\s सज़ेळेओ दृष्टांत
\r (मत्ती 13:33)
\p
\v 20 प्रभू तेखअ इहय कि हूँ तम्हां का परमेश्वरो राज़ कसा ज़िहअ खोज़ूँ?
\v 21 सह आसा ईहै सज़ेळै ज़िहअ; ज़ुंण एकी बेटळी चिई सेरा पिठै दी मुछ़अ और सिज़ी करै बणीं सह सारी आरी सज़ेळअ।”
\s सांगळअ दुआर
\r (मत्ती 7:13,14; 21-23)
\p
\v 22 प्रभू यीशू नगरी-नगरी और गराऊंऐं- गराऊंऐं उपदेशा दैंदी त लागअ द येरूश्लेमा लै नाशदअ।
\v 23 और कुंणीं पुछ़अ इहय कि, “हे प्रभू, मोक्ष कै सिधै थोळै आदमीं भेटणअ?”
\v 24 प्रभू तिन्नां लै बोलअ, “सांगळै दुआरा बाती करा नाशणेंए कोशिश, हूँ खोज़ा तम्हां का सच्च़ाई कि कई लोगा च़ाहणअ तेसी बाती नाशणअ पर तिंयां निं नाशी सकदै।
\v 25 ज़ांऊं घरे मालक दुआर बंद हेरनअ करी और तम्हैं हणैं बागै खह्ळूऐ दै दुआरा टोकदै कि हे प्रभू, हाम्हां लै बी खोल, और तेऊ दैणअ इहय ज़बाब कि हूँ निं तम्हां ज़ाणदअ कि तम्हैं किधे आसा?”
\v 26 तेभै बोळणअ तम्हां इहय कि हाम्हैं ता तेरै सह्मनै खाअ-पिअ और तंऐं दैनअ त म्हारै लाकै दी उपदेश बी।
\v 27 पर तेऊ बोळणअ तम्हां लै इहय कि, “हूँ निं तम्हां ज़ाणदअ कि तम्हैं किधे आसा, हे कुकरमिंयों मूँह सेटा का नाशा दूर।”
\v 28 तिधी हणअ लेरनअ और दांद पिशणअ, ज़ेभै तम्हां अब्राहम, इसहाक, याकुब और सारै भबिश्याबाणीं करनै आळै परमेश्वरे राज़ा दी बेठै दै भाळे और आपणैं आप धेछणैं तम्हैं बागै निखळदै।
\v 29 और तिधी एछणैं पुरबा-पछ़मां और उतर-दखना का परमेश्वरे राज़ा दी भोज़ा खांदै।
\v 30 और ज़ुंण पीछ़ू आसा तिंयां हणैं आजू और ज़ुंण आजू आसा तिंयां हणैं पीछ़ू।
\s राज़ै हेरोदेसे दुशमणीं
\p
\v 31 तेभै बोलअ कई फरिसी इहय प्रभू लै कि “ईधा का नाश दूर किल्हैकि हेरोदेस च़ाहा ताह मारनअ।”
\v 32 प्रभू तिन्नां लै बोलअ, नाशा, तेऊ रुहलै लै बोला इहय कि भाळ आझ़ और काल्ला काढा हूँ दुश्टआत्मां और बमारा करा हूँ राम्बळै और चिऊथै धैळै करनअ मूँह आपणअ काम पूरअ।
\v 33 तैबी बी आसा मूँह आझ़, काल्ला और परशी हांडणअ ज़रूरी, किल्हैकि इहय निं ह्ई सकदअ कि कोई भबिश्यबगता कुंण येरूशलेमा नगरी का बागै मारे।
\s येरुश्लेमा लै विलाप
\r (मत्ती 23:37-39)
\p
\v 34 “हे येरूशलेम! हे येरूशलेम! तूह ज़ुंण भबिशयाबगता मारी पाआ, ज़ुंण ताह सेटा लै भेज़ै दै आसा, तिन्नां लै दैआ पाथरो ढो, केतरी बारी मंऐं च़ाहअ कि ज़ेही मुरगी आपणैं बच्च़ै आपणैं फैंखा हेठै कठा करा, तिहैई ही च़ाहै मंऐं कि तेरै शोहरू करनैं मूंबी कठा, पर तंऐं निं इहय हणैं दैनअ।”
\v 35 भाळा, थारअ घर छ़ाडअ मंऐं तम्हां लै शुनअ और ज़ेभै तैणीं तम्हैं आप्पै निं इहय बोले कि
\p “धन्य आसा सह ज़ुंण प्रभूए नांऊंऐ एछा, तेभै तैणीं निं हूँ तम्हां का भी धेछणअ।”
\c 14
\s फरीसीए घरै यीशू
\p
\v 1 एता बाद प्रभू यीशू मसीह सबते धैळी फरीसिए कसा एकी सरदारे घरै रोटी खांदअ बेठअ और तिंयां तै प्रभू घात करनेए ताका दी।
\v 2 और एक आदमीं आअ प्रभू यीशू सेटा, तेऊ ती झ़लोदरे बमारी।
\v 3 एता भाळी प्रभू यीशू मसीह शास्तरी और फरीसी लै बोलअ कि, “सबते धैळी एऊए बमारी ठीक करनी सही आसा कि गलत?” पर तिंयां रहै च़ुप्पी।
\v 4 तैबै प्रभू तेऊ बमारा माह्णूं लै हाथ लाअ और सह हुअ रांबळअ और तेऊ दैनअ नाशणैं।
\v 5 और प्रभू तिन्नां लै बोलअ कि,“ तम्हां बिच़ै इहय कुंण आसा ज़सरै गाभू या बाछू कुऐं दी पळे और सबते धैळी सह बागा लै नढैऊऐ नांईंं काढे?”
\v 6 तिंयां निं एसा गोलो उत्तर दैई सकै।
\s नम्रता और पाहूंणैंओ आदरमान
\p
\v 7 ज़ांऊं प्रभू यीशू मसीह भाळअ कि छ़ांदै करी शादै दै लोग किल्है च़ाह बडी जैगा दी बेशणअ, ता प्रभू यीशू मसीह तिन्नां लै एक दृश्टांत खोज़अ
\v 8 कि, “ज़ेभै तम्हां कुंण बैहा-कारजा लै शादे, ता बडी ज़ैगा निं बेशणअ इहय निं ह्आ कि तेऊ होए तम्हां का बी बडै लै छ़ांदअ किय द
\v 9 और ज़ुंणी ताल्है और तेऊ दुही लै आसा छ़ांदअ किय द; ज़ै सह इहय बोले कि एसा ज़ैगा दै एऊ लै बेशणा लै, और तेभै लागणअ ता शरमिंदै ह्ई करै सोभी का होच्छ़ी ज़ैगा दी बेशणअ।
\v 10 पर ज़ेभै ताह शादे, तेभै बेश सोभी का होच्छ़ी ज़ैगा दी, ताकि सह ज़ुंणीं ताल्है छ़ांदअ आसा किय द, सह इहय बोले कि हे साथी, इधी बेश आजू: तेभै हणीं तिन्नां होरी बिच़ै तेरी बड़ाई।
\v 11 ज़ुंण बी आपणैं आप बडअ बणें, सह हणअ होछ़अ और ज़ुंण आपणैं आप होछ़अ समझ़े, सह करनअ बडअ।”
\p
\v 12 तैभै प्रभू आपणैं तेऊ छ़ांदै करनै आळै लै, ज़ुंणीं प्रभू आपणैं घरा लै शादअ त तेऊ लै बोलअ, “ज़ेभै तूह कलारी या बैळी खाए, तेभै निं तूह आपणैं बडै टबरा साथी भाई या सेठा पड़ोसी शाददअ लागी, इहय निं ह्आ कि तिंयां बी ताल्है छ़ांदअ करे और तिंयां ल्ऐ तेतो बदळअ।
\v 13 पर ज़ेभै तूह रोटी खाए, तेभै शादै गरीब, कंगाळ लैंगळै, कांणैं और टुँडै।
\v 14 तै हणअ तूह धन्य, किल्हैकि तिन्नां का निं ताल्है बदळै लणा लै किछ़ै आथी, पर ज़ेभै धरमीं मांह्णूं ज़िऊई उझ़णैं, तेभै भेटणअ ताह एतो प्रतिफल।”
\s बड़ै भोज़ो दृष्टांत
\r (मत्ती 22:1-10)
\p
\v 15 प्रभू संघै घेह्ळी बेठै दै एकी ज़ह्णैं इन्नां गल्ला शुणीं करै प्रभू का बोलअ, “धन्य आसा सह ज़ुंण परमेश्वरे राज़ा दी रोटी खाए।”
\v 16 प्रभू तेऊ लै बोलअ, “एकी आदमी दैनअ बडअ भोज़ और तेऊ शादै बडै भारी लोग।”
\v 17 ज़ांऊं धाम खाणा लै तैर ग्ई ह्ई ता तेऊ आपणैं सेऊआकारा का सोभी लै छ़ांदअ भेज़अ कि एछा, धाम गई तैर ह्ई।
\v 18 पर तिंयां सोभ लागै माफी मांगदै। पैहलै बोलअ तेऊ का इहय कि मंऐं आसा लअ द एक खेच मोलै, ता मूँह लागा तेते हेर सभाळ करनीं ज़रूरी, ता हूँ निं तै एछी सकदअ !
\v 19 दुजै बोलअ इहय कि मंऐं आसा पांज़ ज़ोळी बल्द ल्ऐ दै, और आझ़़ आसा लाऐ दै मंऐं तिंयां परखी कि हळै हांडा बी कि नांईंं? इहय करै मुल्है छ़ाड माफी, हूँ निं एछी सकदअ।
\v 20 और एकी होरी बोलअ इहय कि मंऐं आसा एभै बैह किय द और हूँ निं एछी सकदअ।
\v 21 और तेऊ सेऊआकारै खोज़ी ईंयां सारी गल्ला आपणैं मालक का, तैबै आई घरे मालक रोशै और तेऊ आपणैं सेऊआकारा लै बोलअ, नगरीए बज़ारै और गळी-गळी नाश और गरीब कंगाळ, लाटै टुंडै और आंधै टाटै आण इधा लै शादी।
\v 22 और तेऊ सेऊआकारै बोलअ आपणैं मालक का भी इहय कि हे मालक, ज़िहअ तंऐं बोलअ त मंऐं किय तिहअई; पर मैची बी आसा ज़ैगा खाली।
\v 23 मालक तेऊ लै बोलअ, बाता हांढदै और ओरी-पोरी नाशी करै आण लोगा ज़बरदस्ती बी शादी मेरअ घर लोळी भरूअ।
\v 24 किल्हैकि हूँ बोला ताखा इहय कि तिन्नां रिशतैदारा, ज़सा लै छ़ांदअ किय त तिन्नां मांझ़ै निं मूँह लोळी एक बी धामा खांदअ बेठअ।”
\s च़ेलै बळणेंओ मोल
\r (मत्ती 10:37,38)
\p
\v 25 प्रभू यीशू मसीह पिछ़ू ती एक बड़ी भीड़ लागी दी हांढदी ता प्रभू पिछ़ू फिरी करै तिन्नां लोगा लै बोलअ,
\v 26 “ज़ै कुंण मूँह सेटा लै एछे, और आपणैं आम्मां-बाप्पू, बेटळी माठै, भाई बैहण, इधी तैणीं कि आपणैं प्राणा लै बी मुखा ज़ादी झ़ूरी करे, सह निं मेरअ च़ेलअ बणीं सकदअ।
\v 27 और ज़ुंण कोई आपणअ क्रूस नांईंं च़के, और मूँह पिछ़ू नांईंं एछे, सबी निं मेरअ च़ेलअ बणीं सकदअ।
\v 28 तम्हां बिच़ै इहय कुंण आसा कि गह्ळ च़ाहा बणाणअ और पैहलै बेशी करै तेतो खरच ना ज़ोळे, कि एता हूँ पूरअ बी सका करी कि नांईंं?
\v 29 किधी इहय निं ह्आ कि आथरी लाई करै तेऊ च़िणीं निं सके और लोगा करनअ तेता भाळी करै मज़ाक
\v 30 कि अह बणांदअ ता लागअ त पर बणाईं निं सकअ?
\v 31 या इहय कुंण राज़अ आसा कि दुजै राज़ै संघै जुधा करदअ ता नाठअ, पर पैहलै बेशी करै इहय बच़ार निं किय कि ज़ुंण बिहा हज़ारा फौज़ी पाई करै आसा लागअ द मूंह संघै जुधा लै एछदअ, तेऊओ मकाबलअ हूँ इन्नां दसा हज़ारा करै करी सका कि नांईंं?
\v 32 नांईंं ता दूरा का ई दूत भेज़ी करै करनअ तेऊ संघै समझ़ऊतअ।
\v 33 ठीक इहयई तम्हां मांझ़ै ज़ुंण आपणअ सोभ किछ़ ज़ेभै तैणीं त्याग ना करे, सह निं मेरअ च़ेलअ ह्ई सकदअ।
\s नसादअ लूंण
\r (मत्ती 5:13; मरकुस 9:50)
\p
\v 34 “लूंण ता आसा ठीक पर ज़ै लूंणों सुआद बिगळे ता तेथ किज़ू करै पाणअ सुआद?
\v 35 सह ना ता ज़िम्मीं लै और ना ता खादीए कामैं एछदअ, तेऊ पा लोग बागै शोटी। ज़सरै शुळणा लै कान आसा, सह शुणा।”
\c 15
\s लुकी दी भेडो दृष्टांत
\r (मत्ती 18:12-14)
\p
\v 1 प्रभू यीशू मसीह सेटा लै एछा तै सोभ चुंगी लणैं आळै और पापी आदमीं ताकि तेऊए शूणी सकै;
\v 2 पर फरीसी और शास्त्री लागै इहय बोलदै कि, “अह बेशा पापी और होछ़ै लोगा संघै और तिन्नां संघै खा-पिया बी।”
\p
\v 3 तैबै प्रभू यीशू मसीह तिन्नां लै एक दृश्टांत खोज़अ कि,
\v 4 “तम्हां बिच़ै इहय कुंण आसा कि ज़सरी शौ भेडा होए, और तिन्नां मांझ़ै एक लुके और सह नडिनुंऐं भेडा ज़ंगलै छाडी; तेसा लुकी दी भेडा लोळअ रहा तेभै तैणीं लागी, ज़ेभै तैणीं सह भेड़ भेटी निं जाए?
\v 5 और ज़ांऊं सह भेटी जाऐ, तैबै एछणअ सह बडअ खुशी-खुशी तेसा कान्हा च़की करै और
\v 6 घरै खोज़ा सह सोभी का कठा करी कि बडी भारी खुशीए गल आसा, मेरी ती भेड़ लुकी दी और सह ग्ई मूँह भेटी।
\v 7 हूँ बोला तम्हां का इहय कि ठीक इहयई करै पापा का दूर हटणैं आळै पापीए बारै बी ह्आ स्बरगै एही ई खुशी, ज़ेतरअ कि नडिनुंऐं धरमींऐ बारै निं हंदी, ज़हा पापा का दूर हणेंए ज़रुरत ई निं आथी।”
\s लुकै दै सिक्कैओ दृष्टांत
\p
\v 8 “या एही कुंण बेटळी होए कि ज़सा का दस सिक्कै होए, और तेता बिच़ा का एक शोठिए; और सह लाटू ज़ाळी करै झाळी-ठुह्ळकी करै ज़ेभै तैणीं सह नांईंं भेटे, तेभै तैणीं रहा सह लोळी लागी।
\v 9 और ज़ांऊं सह भेटी जा; ता सह खोज़ा आपणीं सोभी संघी-साथणीं का कठा करी करै कि मूँह संघै ह्आ सोभ खुश मेरअ त सिक्कअ शोठुअ द ऐबै ग्अ मूँह सह भेटी।
\v 10 हूँ खोज़ा तम्हां का कि एकी मना फरेऊणैं आळै पापीए बारै ह्आ परमेश्वरे स्बरगदूता सह्मनैं एही ई खुशी आनंद।”
\s ऊड़ाऊ पुत्रो दृष्‌टांत
\p
\v 11 तेखअ बोलअ प्रभू इहय कि, “एकी आदमींए थियै दुई शोहरू।
\v 12 तिन्नां मांझ़ै होछ़ै बोलअ आपणैं बाप्पू का इहय कि हे बाप्पू, मेरी बांड दै मुल्है ओर्ही, और बाप्पू दैनीं तिन्नां लै धन सम्पती बांडी।
\v 13 खास्सै धैळै बी नांईं तै हुऐ कि होछ़अ शोहरू नाठअ सोभ गल्ला कठा करी करै परदेसा लै और तिधी की तेऊ आपणीं सारी सम्पती कूकरमां दी खतम।
\v 14 ज़ांऊं सह सोभ किछ़ खरच़ी मुकअ, ता तेऊ देशै पळअ नकाळ और सह हुअ कंगाळ।
\v 15 और सह रहअ तेऊ देशै एकिए घरै नोकर, तेऊ डाहअ सह आपणै खेचै सुंगरा च़राऊंदअ लाई।
\v 16 और सह मालक च़ाहा त इहय कि ज़ुंण तिंयां सुंगर खा तेता करै भरे अह बी आपणअ पेट, और सह निं तेऊलै किछ़ बी दैंदअ त।
\v 17 ज़ांऊं सह आपणैं आप्पै दी आअ ता सह लागअ इहय बोलदअ कि, मेरै बाप्पूए नोकरा च़ाकरा बी भेटा तिन्नें पेटा भरनैं का बी ज़ादी रोटी, और हूँ आसा इधी भुखै लागअ द मरदअ।
\v 18 मूँह नाशणअ ऐबै आपणैं बाप्पू सेटा लै बापस फिरी और मूँह बोळणअ आपणैं बाबा लै इहय कि हे बाप्पूआ, मंऐं कीय परमेश्वरे खलाफ और तेरी नज़रा दी बूरअ काम।
\v 19 ऐबै निं हूँ एता जोगी आथी कि तूह मूल्है आपणअ शोहरू बोले, मूँह डाह इधी आप्पू सेटा नोकरा ज़िहअ।
\p
\v 20 “तैबै सह तिधा का आपणैं बाप्पू सेटा लै नाठअ, सह त मैची घरा का दूर ज़िहअई कि तेऊए बाप्पू आई तेऊ भाळी करै दैया और ठुहरअ तेऊ सेटा लै और तेऊए गळा फेर पाई बाहा और बडी भारी च़ुंजी माखी दैनीं।
\v 21 और तेऊ शोहरू बोलअ, “हे बाप्पूआ, मंऐं किऐ परमात्में खलाफ और तेरी नज़रा दी बूरै काम। ऐबै निं हूँ एता जोगी आथी कि तूह मुल्है आपणअ शोहरू बोली सके।
\v 22 पर तेऊ बाप्पू बी आपणैं नोकर च़ाकर शादै और तिन्नां लै बोलअ, झटपटै आणा राम्बळै-राम्बळै झिकळै और एऊ लै भनैऊंआ और एऊए हाथै भनैऊंआ सुन्नेंए मुंदळी और खूरा लै दैआ नंऊंऐ बूट,
\v 23 और खुडा का आणा धाचअ द बडअ गाभू, तेऊ काटा और सोभी लै दैआ धाम।
\v 24 किल्हैकि मेरअ अह शोहरू ग्अ त मुल्है मरै बराबर ह्ई, अह त लुकअ द और ऐबै ग्अ अह भेटी; अह त मुंअ द पर अह हुअ भी ज़िऊंदअ, और तिंयां लागै सोभ खुशी मनाऊंदै।
\p
\v 25 “पर तेऊओ ज़ेठअ शोहरू त खेचा लै नाठअ द और ज़ांऊं सह बापस घरा नेळ पुजअ ता तेऊका शुह्णूंअ गाणैं-बज़ाणैं और नाचणेंए छेळ।
\v 26 तेऊ पुछ़अ एकी नोकरा का कि ऐथ कै आसा लागअ द हंदअ?
\v 27 तेऊ नोकरै बोलअ कि तेरअ होछ़अ भाऊ आअ घरा लै फिरी और तेरै बाप्पू काटअ तेऊए सलामतीए खुशी दी खुडै धाचअ द बडअ गाभू, किल्हैकि तेऊ भेटअ सह राज़ी रांबळ बापस।
\v 28 इहय शूंणीं करै आई तेऊ बडै शोहरू बडी भारी रोशै और तेऊओ निं भितरा लै नाशणेंओ मन बी किय: पर तेऊओ बाप्पू आअ बागा लै और सह लागअ तेऊ मनैंऊंदअ।
\v 29 और तेऊ आपणैं बाप्पू का बोलअ कि “भाळ, एतरी साला ओर्ही आसा लागअ द हूँ तेरी सेऊआ च़ाकरी करदअ, और हूँ निं कधि तेरै खलाफ नाठअ, तैबी बी निं तंऐं कधि मुल्है एक होछ़अ ज़िहअ मिम्मूं बी दैनअ कि आपणैं साथी भाई संघै खुशी मनाऊं!
\v 30 पर ज़ांऊं अह तेरअ शोहरू ज़ुंणीं तेरी सारी सम्पती रांडा पिछ़ू खतम की और एभै आअ अह सोभ किछ़ बरैबाद करी करै घरा लै और तंऐं काटअ एऊ लै खुंडी धाचअ द बडी नसलिओ गाभू !
\v 31 बाप्पू तेऊ लै बोलअ कि हे बेटैआ, तूह ह्आ धैळ मूँह संघै और ज़ुंण बी मेरअ आसा सह आसा तेरअ ई
\v 32 पर एभै च़ाहिए ताह बी खुशी मनाऊंणीं, भाळ, तेरअ भाऊ ग्अ त मरी और अह हुअ ऐबै भी ज़िऊंदअ, अह त लूकअ द और ऐबै भेटअ अह भी।
\c 16
\s च़लाक भड़ारी
\p
\v 1 तेखअ प्रभू यीशू मसीह च़ेलै का बी बोलअ कि, “एकी सेठो थिय एक भड़ारी, और लोगै लाअ तेऊ सह्मनैं तेऊ भड़ारी लै इहय दोष कि अह करा तेरी सारी संपति बरैबाद।
\v 2 ता मालक सह भड़ारी शादअ और तेऊलै बोलअ कि ‘लोगै भाळ तेरै बारै कै बोलअ? आपणैं भड़ारीए धैळैओ लेखअ जोखअ दै मुल्है और आजू निं तूह भड़ारी रही सकदअ’
\v 3 तैबै भड़ारी लागअ इहय सोच़दअ कि एबै हूँ कै करूं? किल्हैकि मेरै मालकै लाअ हूँ ऐबै नोकरी का पोर्ही काढी, नां ता हूँ खेचै कदाळ च़की सकदअ और लोगे शरमैं भीख किहअ करै मांगणीं?
\v 4 तेऊ सोच़ी एक तरकीब कि मूँह करनअ किज़ै इहय कि, ज़ेभै हूँ एऊ भड़ारीए कामां का दूर होए, तेभै लोग ता डाहे मूँह आपणैं घरै नोकरी।
\v 5 और तेऊ आपणैं सुआमिंए देनदारा मांझ़ै हर एक ज़ह्णैं शादै और तिन्नां हरेकी का पुछ़अ कि ताह मेरै सुआमिंओ किज़ै आसा दैणा लै?
\v 6 एकी बोलअ इहय कि शौ मण तेल, तेऊ बोलअ इहय कि आपणीं खातै बही निंऊं और एथ लिख पज़ाह मण तेल।
\v 7 और दुजै का तेऊ पुछ़अ कि ताह किज़ै आसा दैणा लै? तेऊ बोलअ कि मूँह आसा शौ मण कणक दैणा लै। और तेऊ बोलअ तेऊलै कि आपणीं खातअ-बही निंईं करै लिख तेथ अशी मण कणक।
\p
\v 8 तेऊ मालक सह अधरमीं भड़ारी सराहअ कि तेऊ किय बड़ी च़लाकी संघै काम; किल्हैकि एऊ संसारे लोग आपणैं बगते लोगे रिती और बभारा दी आसा धरमीं लोगा का ज़ादै च़लाक।
\v 9 और हूँ बोला तम्हां लै कि अधर्में धना करै बणां आप्पू लै मित्र; ताकि ज़ेभै सह नाशे, ता तेभै तिंयां तम्हां आपणैं बसेरै लै निंए।
\v 10 ज़ुंण थोळै का थोळै दी सच्‍़चअ आसा; सह आसा खास्सै दी बी सच्च़अ और ज़ुंण थोळै का थोळै दी अधरमीं आसा सह आसा खास्सै दी बी अधरमीं।
\v 11 तैहीता ज़ै अधरमें धना दी तम्हैं सच्च़ै नाईं रहे ता तम्हां का सच्च़अ धन कसा सभाळणअ?
\v 12 ज़ै तम्हैं पराऐ धना दी सच्च़ै नांईंं रहे ता तै ज़ुंण थारअ आसा, सह कुंणीं लाअ तम्हां लै दैई?
\p
\v 13 “कोई बी दास निं दूई सुआमिंए सेऊआ करी सकदअ, किल्हैकि एकी संघै ता डाहणीं तेऊ झ़ूरी और दुजै संघै हणअ तेऊ बैर या एकी संघै रहणअ तेऊ मिली और दुजअ हणअ तेऊ लै तुछ। परमेश्वर और धन, दुहीए निं तम्हैं कठा सेऊआ करी सकदै।”
\s यीशूए उपदेश
\r (मत्ती 11:12,13; 5:31,32; मरकुस 10:11,12)
\p
\v 14 फरीसी ज़ुंण लाळच़ी थियै, तिंयां लागै इंना गल्ला शुणीं करै ठठै करदै।
\v 15 प्रभू तिन्नां लै बोलअ, “तम्हैं माह्णूं सह्मनै ता बणां आपणैं आप धरमीं; पर परमेश्वरा का आसा थोघ कि थारै मनें किज़ै आसा, किल्हैकि ज़ुंण च़िज़ा-बस्तिए साबै मांह्णूंए नज़रा दी महान आसा, सह आसा परमेश्वरे नज़रा दी नकाम्मअ।
\p
\v 16 “व्यवस्था और भबिशयाबगता रहै यहून्ना तैणीं, तेऊ बगता ओर्ही परमेश्वरे राज्ये सुसमाच़ारा शणांऊंदै, और हर कोई आसा लागअ द बड़ी तेज़ी संघै तेथ नाशदअ।
\v 17 आकाश और धरती टळणैं पर‍ बबस्थो निं एक बिंदू बी टळी सकदअ।
\p
\v 18 “ज़ुंण आपणीं बेटळी छ़ाडी करै दुजी संघै बैह करा, सह करा भ्यभभिचार, और ज़ुंण बी तैहा छ़ाडी दी बेटळी संघै बैह करा, सह बी करा भ्यभिचार।
\s सेठ आदमीं और गरीब लाज़र
\p
\v 19 “एक सेठ आदमीं थिय, सह रहा त मुखमले रंगबरंगै झिखळै बाह्निं करै बड़ै सुख बिलासा दी बड़ी ठाठ-बाहटा दी।
\v 20 और लाज़र नांऊंओ एक गरीब थिय दुखणैं फणींहणैं करै भरूअ द, तेऊ दैआ तै लोग तेऊ सेठे खोळे लोग छ़ाडी।
\v 21 और सह च़ाहा त कि तेऊ सेठे खाणैं-पिणैं का बच़अ द ज़ुठअ सह खाई करै आपणअ पेट भरी सके, कुत्तै बी एछा तै तेऊए शरीरा दी पळै दै घाऊआ च़ाटदै।
\v 22 और इहय हुअ कि सह गरीब मूँअ, और स्बरगदूतै निंअ सह, और सह बशैळअ अब्राहमें भोसळै। और सह सेठ बी मूँअ और सह डाहअ लोगै दाबी,
\v 23 और अधोलोकै नाशी करै पळअ सह दुखा दी और तेऊ भाळअ उझै कि सह गरीब लाज़र आसा अब्राहमें भोसळै बेठअ द!
\v 24 तेऊ लाई अब्राहमां लै हाका कि हे पिता अब्राहम, एऊ लाज़रा छ़ाड मूँह सेटा लै, कि अह आपणीं गुंठीए मुंडकी पाणीं दी भेऊई करै मेरी ज़िभ ठांडी करे, हूँ आसा लागअ द एसा आगी जैंदरी तळफदअ।
\v 25 पर अब्राहमैं दैनअ तेऊ लै ज़बाब इहय कि, “हे पुत्र आद फरेऊ, तूह आसा मुकअ द आपणीं ज़िंदगी सोभै राम्बळी च़िज़ा भोगी, और तिहअई लाज़रै आसा भोगी दी सोभ बुरी च़िज़ा, तैहीता एऊ इधी शांती भेटी और तूह आसा लागअ द इधी तळफदअ।
\v 26 और इन्नां सोभी गल्ला छ़ाडी करै आसा हाम्हां और तम्हां बिच़ै एक बडी भारी बडी खाई बणांई दी; कि ज़ुंण इधा का पारा बाखा लै तम्हां सेटा लै एछणअ च़ाहे, तिंयां निं नाशी सके, और ना ता पारा बाखा का कोई हाम्हां सेटा लै एछी सके।
\v 27 तेऊ सेठै बोलअ कि हे पिता, हूँ करा ताखा अरज़ कि तेऊ भेज़ बापस मेरै बाप्पूए घरै।
\v 28 किल्हैकि मेरै आसा पांज़ भाई, तिन्नां का खोज़णीं मूँह ईंयां सारी गल्ला, इहय निं ह्आ कि तिंयां बी एऊ नरके दुख दाह जैंदरी पळे।
\v 29 अब्राहमैं तेऊ लै बोलअ, तिन्नां का आसा मूसा नबिए शास्त्रे कताबा, तिंयां सका तिन्नां शुणीं।
\v 30 पर तेऊ बोलअ इहय कि नांईंं, बाप्पू, ज़ै कोई तिन्नां सेटा मरी करै बापस डेऊए तै करनअ तिन्नां विश्वास।
\v 31 अब्राहमैं बोलअ, “ज़ै कोई मूसा और भबिशयाबगते नांईंं शुणदै ता ज़ै मरी करै बी कुंण ज़िऊई उझ़िए, तिन्नां निं तैबी सह मनणीं।
\c 17
\s ठोह्ळ लाणेंओ कारण हणअ
\r (मत्ती 18:6,7,21,22; मरकुस 9:42)
\p
\v 1 तेखअ प्रभू यीशू मसीह आपणैं च़ेलै लै बोलअ कि, “इहय निं ह्ई सकदअ कि ठोह्ळा निं लागे, पर हाय तिन्नां लोगा लै ज़सा करै ठोह्ळा लागा।
\v 2 ज़ुंण इन्नां होछ़ै मांझ़ै कसा एकी लै बी ठोह्ळ खैऊआ, तेऊलै त इहय भलअ कि तेऊए गळै बाह्नणअ त घरट और सह पाणअ समुंदरै।
\v 3 होशा बाशा दी रहा, ज़ै तेरअ भाई अपराध करे, ता तै दैऐ तेऊ समझ़ाऊणीं ज़ै सह पचताए, तै कर तेऊ लै माफी।
\v 4 ज़ै पूरी धैळी सह साता बारी अपराध करे, और साता ई बारी सह ताह सेटा एछी करै माफी मांगे, ता तेऊ लै करै माफ।”
\s विश्वास
\p
\v 5 तैबै च़ेलै प्रभू लै बोलअ कि,“ म्हारअ विश्वास बढअ एसा गल्ला शुणीं करै।”
\v 6 प्रभू तिन्नां लै बोलअ, “ज़ै तम्हां राईए दाणैं बराबर बी विश्वास हन्दअ, तै सका तै तम्हैं एऊ पेळा लै बोली कि ज़लैळै का पेछ़ू और समुंदरै लाग, थारी गल मनणीं ती एऊ।
\s एकी दासो फर्ज़
\p
\v 7 “पर तम्हां मांझ़ै इहय कुंण आसा, ज़सरअ दास हळ ज़ुंडा या भेडा च़राऊआ, और ज़ांऊं सह खेचा का काम-काज़ करी करै एछा ता तेऊलै बोला इहय कि नढैऊऐ बेश रोटी खांदअ?
\v 8 और इहय निं बोले कि मुल्है बणांआ खाणां-पिणां लै और ज़ांऊं तैणीं हूँ खाई-पी नाईं मुके तेभै तैंणीं कर मेरी गाची बाह्नी करै सेऊआ, एता बाद खाऐ तूह बी रोटी।
\v 9 तेऊ कै आपणैं तेऊ दासो बडअ सान-मान डाहणअ कि ज़ुंण बी काम मंऐं ढेऊए, ईंयां कियै एऊ सोभ?
\v 10 एऊई साबै तम्हैं बी तिन्नां कामां करी मुका ज़सा करना लै तम्हां लै आज्ञा दैनीं दी थी, और तेखअ बोलअ इहय कि हाम्हैं आसा नकाम्मैं दास; कि ज़ुंण हाम्हां करनअ च़ाहीए त हाम्हैं किय सहैई।”
\s कोह्ळे बमांरी आळै दस रोगी ठीक करनैं
\p
\v 11 और इहय हुअ कि येरूशलेमा लै नाशदी बारी प्रभू सामरिया और गलीला बिच़ीए बाता त लागअ द नाशदअ।
\v 12 गरांऊंए बाती नाशदी भेटै प्रभू दस कोहळी।
\v 13 और तिन्नैं दूरा का ई खह्ळुई करै लैळा पाई और बोलअ कि, “हे प्रभू, हाम्हां लै कर दैया”।
\v 14 प्रभू तिन्नां भाळी करै बोलअ, “नाशा, याजका का एछा तम्हैं रहैऊई।” और हांढदी-हांढदी ग्ऐ तिंयां रांबलै ह्ई।
\v 15 तैबै तिन्नां मांझ़ै एकी भाळअ कि हूँ ग्अ रांबळअ ह्ई, तेऊ ज़ोरै-ज़ोरै परमेश्वरे जै-जैकार की और सह फिरअ प्रभू सेटा लै बापस।
\v 16 और तेऊ प्रभू यीशूए पैरै पळी करै माथअ टेकअ और तेऊ बडअ भारी धनयाबाद किय; सह त सामरी।
\v 17 एता लै प्रभू यीशू बोलअ कि, “कै दस ज़ह्णैं निं हुऐ ठीक? तै तिंयां नौ ज़ह्णैं किधी आसा?
\v 18 एऊ परदेसी छ़ाडी होर कोहै निं निखळअ ज़ुंण परमेश्वरे बड़ाई करदअ?”
\v 19 तैबै प्रभू तेऊ लै बोलअ, “उझ़ू, नाश, तेरै विश्वासै किय तूह ठीक।”
\s परमेश्वरो राज़ एछणअ
\r (मत्ती 24:23-28; 37-41 )
\p
\v 20 ज़ांऊं फरीसी प्रभू का पुछ़अ कि परमेश्वरो राज़ केभै एछणअ? प्रभू तिन्नां लै उत्तर दैनअ कि, “ परमेश्वरो राज़ निं प्रगटअ एछदअ।
\v 21 लोग निं इहय बोली सकदअ कि भाळा, इधी आसा, या तिधी आसा, किल्हैकि भाळा, परमेश्वरो राज़ आसा तम्हां बिच़ै।”
\p
\v 22 और प्रभू आपणैं च़ेलै लै बोलअ, “ईहै धैळै बी एछणैं, ज़सा दी तम्हां मेरी धैळी मांझ़ै एक धैळी च़ाहणीं भाळणीं पर नांईंं भाळी सकदै।
\v 23 लोगा बोलणअ तम्हां का कि भाळा, इधी आसा या तिधी आसा, पर तम्हैं नाशै आपणी बाता, तिन्नां पिछ़ू निं नाशी।
\v 24 किल्हैकि ज़ेही बिज़ळी सरगै एकी बाखा झमकी करै दुजी बाखा च़मका, तिहअई हणअ माह्णुंओ शोहरू बी एकी धैळै प्रगट।
\v 25 पर पैहलै आसा ज़रूरी कि सह बडअ भारी दुख च़के और एऊ जुगे लोग तेऊ तुछ़ समझ़े।
\v 26 ज़िहअ नूहे ज़मानैं हुअ, तिहअ ई हणअ माह्णूंए शोहरूए ज़माने बी।
\v 27 ज़सा धैळी तैणीं नूह ज़हाजा दी नांईंं बेठअ, तेभै तैणीं रहै लोग खांदै-पिंदै लागी, और तिन्नां बिच़ै ह्आ तै शादी-बैह, और तेखअ हूऐ तिंयां ज़ल प्रळया दी नाश।
\v 28 और ज़िहअ लूते ज़मानैं हुअ, कि लोग रहै खांदै-पिंदै और लैण-दैण करदै, पेळा पौधै लांदै और घरा-बणां बणांदै।
\v 29 पर ज़हा धैळी लूत सदोमा का निखळअ, तेसा धैळी बरसी सरगा का आग और गंधक और तिंयां सोभ कियै नाश।
\v 30 माह्णूंए शोहरूए प्रगट हणेंए धैळी बी हणअ इहय ई।
\p
\v 31 “तेसा धैळी ज़ुंण बागै होए, और तेऊओ समान घरा भितरी होए, सह निं तेऊ समाना आणदअ भितरा लै नाशी, और तिहैई ज़ुंण खेचै होए, तिंयां निं पिछ़ू फिरी।
\v 32 लूते लाळी डाहै आद।
\v 33 ज़ुंण आपणअ प्राण बच़ाऊणअ च़ाहे, तेऊ खोणअ सह और ज़ुंण आपणअ प्राण खोए तेऊ डाहणअ सह ज़िऊंदअ।
\v 34 हूँ खोज़ा तम्हां का कि तेसा राची हणैं लोग मांज़ै दी सुतै दै और तिन्नां मांझ़ै एक निंणअ और दुजअ छ़ुटणअ तिधी।
\v 35 दूई बेटळी हणीं संघा लागी दी शिला दी पिशदी, एक निंणीं और दुजी छ़ुटणीं तिधी।
\v 36 दूई आदमीं हणैं खेचै, एक निंणअ और दुजअ छ़ाडणअ तिधी।”
\v 37 इन्नां गल्ला शुणीं तिन्नैं प्रभू लै बोलअ, “हे प्रभू अह किधी हणअ?” प्रभू यीशू तिन्नां लै बोलअ, “ज़िधी ल्हाशा आसा, तिधी ह्णीं गरली कठा।”
\c 18
\s अधर्मीं न्यायी और बिधवा
\p
\v 1 प्रभू यीशू बोलअ कि धैळ करनीं प्राथणां और हैअ निं छ़ाडी, और तिन्नां का एक दृश्टांत खोज़अ कि,
\v 2 “एकी नगरी रहा त एक न्यायी; सह नां परमेश्वरा का डरदअ थिय और नां कसा माह्णूंए परबाह करदअ त।
\v 3 और तेसाई नगरी रहा ती एक बिधबा बी; सह बोला ती तेऊ सेटा एछी करै कि मेरअ फैंसलअ करी करै मूँह बच़ाऊ मेरै ज़िदी का।
\v 4 कई धैळै तैणीं की तेऊ तेसरी गल्ला शुणीं ना शुणीं, पर आखरी किय तेऊ आपणैं मनै बच़ार कि, एही ता निं हूँ परमेश्वरा का डरदअ और ना हूँ माह्णूँए परबाह करदअ,
\v 5 तैबी बी एसा बिधबा आणीं मुल्है अंतै, एसरअ फैंसलअ हुअ मूँह ऐबै करनअ, इहय निं ह्आ कि अह घळी-घळी एछी डाहे धैळ कांग लाई।”
\p
\v 6 प्रभू यीशू बोलअ कि, “शुणां, अह अधरमीं न्यायी किज़ै बोला?
\v 7 परमेश्वरा कै आपणैं च़ुनै दै मांह्णूंओ न्याय निं करी सकदअ? ज़ुंण राची धैळी तेऊए दुहाई दैन्दै ह्आ लागै दै; तेऊ कै तिन्नें बारै बेर लाई करी।
\v 8 हूँ बोला तम्हां का, तेऊ करनअ नढैऊऐ तिनों न्याय; तैबी बी ज़ेभै माह्णूंओ शोहरू एछणअ, तेभै कै तेऊ धरती दी विश्वास भेटणअ?”
\s फरीसी और च़ुंगी लणैंआळैओ दृष्टांत
\p
\v 9 और प्रभू कई लै ज़ुंण आपणैं आप भरोसअ डाहा तै, कि हाम्हैं आसा धरमीं, और होरी समझ़ा तै तिंयां तुछ, तिन्नां लै एक दृष्टांत खोज़अ कि,
\v 10 “दूई आदमीं थियै; तिंयां नाठै मांदरै प्राथणा करदै, एक त फरीसी और दुजअ त च़ुंगी लणैं आळअ।
\v 11 फरीसी लागअ खळअ उझ़ूई करै आपणैं मनें इहय बोलदअ कि "हे परमेश्वर, हूँ करा तेरअ धन्याबाद कि हूँ निं इन्नां होरी आदमीं ज़िहअ बूरै करनै आळअ, अन्यायी, भ्यबिचारी आथी और नां एऊ च़ुंगी लणै आळै ज़िहअ आथी।
\v 12 हूँ करा हबते दूई बारी ब्रत और आपणीं कमाईओ दसूअ भाग बी दैआ हूँ।
\p
\v 13 “पर तेऊ च़ुंगी लणैं आळै दूर खह्ळुई करै स्बर्गा बाखा निं भाळणअ बी च़ाहअ, तेऊ आपणीं हीक पटाकी करै बोलअ, हे परमेश्वर मूँह पापी लै कर दैया।
\v 14 हूँ बोला तम्हां लै इहय कि, सह दुजअ निं पर अहैई मांह्णूं नाठअ धरमीं बणीं करै आपणैं घरा लै। किल्हैकि ज़ुंण बी आपणैं आप बडअ समझ़े, सह करनअ होछ़अ और ज़ुंण आपणैं आप होछ़अ समझ़े, सह करनअ बडअ।”
\s लान्हैं लै आशीर्वाद
\r (मत्ती 19:13-15; मरकुस 10:13-16)
\p
\v 15 तेखअ लागै लोग आपणैं शोहरू माठै बी प्रभू सेटा लै आणदै कि प्रभू तिन्नां दी आपणअ हाथ डाही करै आशीर्बाद दैऐ; और च़ेलै लाए तिंयां डांटी।
\v 16 प्रभू यीशू तिंयां शोहरू आप्पू सेटा शादी करै बोलअ, “इन्नां दैआ मूँह सेटा लै एछणैं, इन्नां निं रोका आथी, किल्हैकि परमेश्वरो राज़ आसा इन्नां ज़िहैओ ई।
\v 17 हूँ बोला तम्हां का सच्च़ाई कि ज़ुंण बी परमेश्वरे राज़ा इन्नां शोहरू ज़िहअ ग्रहण निं करे, सह निं तेथ कधि नाशी सकदअ।”
\s सेठ आदमी और अनंतज़िऊण
\r (मत्ती 19:16-30; मरकुस 10:17-31)
\p
\v 18 एकी सरदारै पुछ़अ प्रभू का इहय कि, “हे उत्तम गुरू, अनंत ज़ीबना पाणां लै मूँह किज़ै लागणअ करनअ?”
\v 19 प्रभू यीशू तेऊ लै बोलअ कि, “तूह मुल्है उत्तम किल्है बोला?” उत्तम निं परमेश्वरा का सुआई कोहै आथी।”
\v 20 तूह आज्ञा ता ज़ाणां कि भ्यभिचार निं करनअ, हत्या नी करनी, च़ोरी नी करनी, झ़ूठी ग्वाही निं दैणीं, और आपणैं आम्मां बापुओ करनअ आदरमान।”
\v 21 सरदारै प्रभू लै बोलअ कि, “हूँ मना इन्नांं गल्ला बच़पणा ओर्ही।”
\v 22 इहय शुणीं प्रभू यीशू तेऊ लै बोलअ कि, “ताह दी आसा मैची बी एकी गले कामीं, आपणअ सोभ किछ बेच़ी करै दै कंगाळा लै बांडी और ताह भेटणअ एते बदळै स्बर्गे धन; और आप्पू एछ मूँह पिछ़ू।”
\v 23 सह सरदार हुअ इहय शुणीं करै बडअ भारी दुखी, किल्हैकि सह थिय बडअ भारी सेठ।
\p
\v 24 प्रभू यीशू तेऊ भाळी करै बोलअ, “सेठा आदमींओं आसा स्बर्ग राज़ा दी नाशणअ मुशकळ।
\v 25 परमेश्वरे राज़ा दी सेठा आदमीं नाशणैं का आसा ऊंटो सिऊणींए पाशी बाती नाशणअ सान।”
\v 26 तैबै तिन्नैं होरी शुळणैं आळै बोलअ कि, “तै कसरअ उद्धार सका ह्ई?”
\v 27 प्रभू तिन्नां लै बोलअ, “ज़ुंण मांह्णूंए भलै नांईंं ह्ई सकदअ, सह सका परमेश्वरे भले ह्ई।”
\v 28 पतरसै प्रभू लै बोलअ, “भाळ, हाम्हैं आसा ग्ए दै आपणअ घर बार छ़ाडी ताह पिछ़ू एछी।”
\v 29 प्रभू तिन्नां लै बोलअ कि, “हूँ खोज़ा तम्हा का सच्च़ाई कि इहय निं कोहै आथी, ज़ुंणीं परमेश्वरे राज़ा लै आपणअ घर- बार, भाई-बैहण, आम्मां-बाप्पू या बेटळी-माठै छ़ाडै होए,
\v 30 और एऊ बगतै तिन्नां कई गुणा खासअ और परलोकै अनंतज़ीऊण निं भेटणअ।”
\s आपणीं मौते बारै यीशूए चिऊथी भविष्यवाणीं
\r (मत्ती 20:17-19; मरकुस 10:32-34)
\p
\v 31 तेखअ प्रभू आपणैं बाराह च़ेलै संघा निंयैं और तिन्नां लै बोलअ, “ भाळा, हाम्हैं च़ाल्लै येरूशलेमा लै और माह्णूंए शोहरू लै हणीं भबिशयाबगतै लिखी दी सारी गल्ला पूरी।
\v 32 किल्हैकि सह दैणअ होरी ज़ातीए हाथै और तिन्नां करनअ तेऊओ ठठअ मख्ऊल; और तिन्नां करनीं तेऊए बेइज़ती और तेऊ लै थुकणअ बी तिन्नां।
\v 33 और सह च़िकणअ तिन्नां कोड़ै करै और पाणअ मारी; पर सह हणअ चिऊथै धैळै ज़िऊंदअ।”
\v 34 पर तिन्नैं नी इन्नां गल्ला मांझ़ै एक गल बी समझ़ी: और अह गल रही तिन्नां का गुप्त। ज़िहअ प्रभू बोलअ, सह निं तिन्नेंं समझ़ा दी आअ।
\s कांणैं भिखारी लै नेत्रदान
\r (मत्ती 20:29-34; मरकुस 10:46-52)
\p
\v 35 ज़ांऊं प्रभू येरिहो नेळ पुजअ, ता एक कांणअ त बाते कनारै भिखा मांगदअ बेठअ द।
\v 36 सह लागअ लोगे हांडणेंए छ़ेळा शुणीं पुछ़दअ कि, “एथ कै आसा लागअ द हंदअ?”
\v 37 तिन्नैं खोज़अ कि, “प्रभू यीशू आसा लागअ द एसा बाता नाशदअ।”
\v 38 तैबै तेऊ काणैं हाक पाई कि, “हे प्रभू, दाऊदे संतान, मुल्है कर दैया।”
\v 39 ज़ुंण आजू तै हांढदै लागै दै तिन्नैं काढी तेऊलै झ़ाळ कि च़ुप्पी रह, पर सह लागअ होर बी ज़ोरै-ज़ोरै लैळा लांदअ कि, “हे दाऊदे संतान, मुल्है कर दैया।”
\v 40 तैबै प्रभू यीशू खळै उझ़ूई करै आज्ञा दैनीं कि, “एऊ काणैं आणां मूँह सेटा लै।” ज़ांऊं सह काणंअ नेळ आअ ता प्रभू तेऊ का पुछ़अ,
\v 41 “तूह किज़ै च़ाहा कि हूँ ताल्है करूँ?” तेऊ बोलअ, “हे प्रभू , मुखा लोळी आच्छी का धेछुअ।”
\v 42 प्रभू यीशू तेऊ लै बोलअ, “भाळअ लाग, तेरै विश्वासै हेरअ तूह ठीक करी।”
\v 43 और सह काणंअ लागअ तेभी भाळअ; और परमेश्वरे बड़ाई करदी लागअ सह प्रभू यीशू पिछ़ू हांढदअ, और सोभी लोगै की एता भाळी करै परमेश्वरे जै-जैकार।
\c 19
\s च़ुंगी लणैं आळअ जक्कई
\p
\v 1 प्रभू यीशू मसीह पुजअ येरिहो नगरी,
\v 2 और भाळा, तिधी थिय एक जक्कई नांओं आदमीं, सह थिय च़ुंगी लणैं आळैओ सरदार और सह त सेठ बी।
\v 3 सह च़ाहा त प्रभू यीशू मसीह हेरनअ कि कुंण आसा? पर लोगे जेह्ल-मरेह्ली जैंदरी निं पिछ़ू का सह भाळी सकदअ त, किल्हैकि सह त बाऊंणूं।
\v 4 सह ठुहरअ प्रभू यीशू भाळअ आजू और सह उखळअ एक गुलरे बूटा दी, तेऊ का थिय थोघ कि प्रभू एछणअ एसी बाती।
\v 5 ज़ांऊं प्रभू यीशू मसीह तेसा ज़ैगा पुजअ, ता प्रभू भाळअ उझै बाखा लै और तेऊ लै बोलअ कि, “हे जक्कई, उंधै होथ आझ़़ रहणअ मूँह तेरै घरै ज़रूरी।”
\v 6 सह होथअ तेभी उँधै और तेऊ बड़ी खुशी संघै प्रभू यीशू निंयं आपणैं घरा लै।
\p
\v 7 एता भाळी लागै सोभ लोग निंदा करदै कि, “अह ता एकी पापी माह्णूंऐ घरै बेठअ।”
\p
\v 8 जक्कई खळै उझ़ूई करै प्रभू लै हाथ ज़ोळी बोलअ, “हे प्रभू, हेर मंऐं लाई आपणीं आधी संपति कंगाळा लै दैई , और ज़ै मंऐं कसरअ बुराई करै लुटअ द बी आसा, ता तेतो दैणअ मूँह च्ऊगणअ बापस”
\v 9 तैबै प्रभू यीशू तेऊ लै बोलअ, “आझ़़ आअ एऊ घरै उद्धार, एबै आसा अह बी इबराहिमों शोहरू।
\v 10 किल्हैकि माह्णूंओ शोहरू आसा शोठुऐ दै लोळअ और तिन्नें उद्धारा करदअ आअ द।”
\s दसा मोहरो दृष्टांत
\r (मत्ती 25:14-30)
\p
\v 11 ज़ांऊं तिंयां इन्नां गल्ला शूंणैं तै लागै दै ता प्रभू यीशू मसीह खोज़अ तिन्नां का एक दृष्टांत एते तैणीं कि तिंयां थियै येरूशलेमा नेळ और तिंयां समझ़ा तै कि परमेश्वरो राज़ हणअ एभी प्रगट।
\v 12 तैबै प्रभू बोलअ, “एक सेठ आदमीं नाठअ दूर देशा लै कि राज़पद पाई करै बापस फिरी एछे।
\v 13 और तेऊ आपणैं दासा मांझ़ै दस शादै और तिन्नां लै दैनीं दस मोहरा और तिन्नां लै बोलअ इहय कि मेरै बापस फिरनें तैणीं करै लैण-दैण।
\v 14 पर तेऊए नगरी रहणैं आळै करा तै तेऊ संघै बैर, और तेऊ पिछ़ू दूत भेज़ी करै दैनअ फैळअ कि हाम्हैं निं च़ाहंदै कि अह हाम्हां परैंदै राज़ करे।
\p
\v 15 “पर ज़ांऊं सह राज़पद पाई करै बापस फिरअ ता इहय हूअ कि तेऊ आपणैं दास ज़सा का तिंयां मुहरा (रोकड़) दैनीं ती आप्पू सेटा शादै, ताकि पतअ करी सके कि तिन्नैं लैण-दैण करी करै कै खटअ।
\v 16 तैबै पैहलअ आअ और तेऊ बोलअ कि, ‘हे मालक, तेरै मुहरा करै खटी मंऐं दस मुहरा होर।’
\v 17 और तेऊ बोलअ कि शाबाश, तूह आसा सोबी का बधिया, धन्य आसा तूह किल्हैकि तूह बडै भारी थोळै द विश्वासी, ऐबै बण तूह दसा गराऊंओ मुखिय।
\v 18 और दुजै बोलअ कि हे मालक तेरी मुहरा करै खटी मंऐं पांज़ मुहरा होर।
\v 19 तेऊ मालक बोलअ कि तूबी कर पांज़ा गराऊंऐ राज़।
\v 20 चिऊथै बोलअ कि हे मालक, भाळ, तेरी मोहर आसा अह, अह आसा डाही दी मंऐं मोटळी दी बाह्नी।
\v 21 किल्हैकि हूँ डरा ताखा, इहय करै कि तूह आसा बडअ काठअ आदमीं: ज़ुंण तंऐं नांईंं डाहअ, तेऊ च़का तूह; और ज़ुंण तंऐं नांईंं ब्ऊअ तेऊ ल्ऊआ तूह।
\v 22 सूआमीं तेऊ लै बोलअ कि हे दुष्ट दास, ताल्है ला हूँ तेरै ई मुँहा का दोश, ज़ै ताखा थोघ थिय कि हूँ आसा काठअ आदमीं, ज़ुंण मंऐं नांईं डाहअ तेऊ च़का हूँ और ज़ुंण मंऐं नांईंं ब्ऊअ तेऊ ल्ऊआ हूँ।
\v 23 ता तै तंऐं मेरै ढबै कसा लै बैज़उए किल्है निं दैनै ताकि हूँ तिन्नां बैज़ा सुता संघी ता लंदअ बापस?
\v 24 और ज़ुंण लोग तिधी नेळ तै खह्ळुऐ दै तिन्नां लै तेऊ बोलअ कि एऊ का ल्आ तेसा मुहरा बापस और ज़सा का दस मुहरा आसा एता दैआ तेऊलै।
\v 25 और तिन्नैं बोलअ कि हे मालक, एऊ का ता दस मुहरा पैहलैई का आसा,
\v 26 “सूआमीं बोलअ इहय कि हूँ बोला तम्हां लै कि ज़सा का आसा, तेऊलै दैणअ होर बी और ज़सा का नांईंं आथि, तेऊ का मांगणअ सह बी बापस ज़ुंण तेऊ का आसा।
\v 27 पर मेरै बैरी का ज़ुंण इहय नांईंं च़ाहंदै तै कि हूँ तिन्नां परैंदै राज़ करूँ, तिन्नां आणा मेरै मूँहा सह्मनै पाआ तिन्नां मारी।
\s येरूश्लेमैं विजय प्रवेश
\r (मत्ती 21:1-11; मरकुस 11:1-11; हून्ना 12:12-19)
\p
\v 28 इन्नांं गल्ला खोज़ी करै प्रभू यीशू मसीह लागअ आजू-आजू येरूशलेमा लै हांढदअ
\p
\v 29 और ज़ांऊं प्रभू जैतून नांऊंऐं धारा दी बैतफगे और बेतनियाह नेळ पुजअ, ता प्रभू आपणैं च़ेलै मांझ़ै दूई ज़ह्णैं इहय बोली करै भेज़ै कि,
\v 30 “पार सह्मनेंए गराऊंआ लै नाशा और, तिधी पुजदी एक गाधीओ बच्च़अ भेटणअ तम्हां बाह्नअ द ज़ेथ परैंदै कधि कुंण बेठअ निं आथी, तेऊ आणा खोह्ली करै।
\v 31 ज़ै तम्हां का कुंण पुछ़े कि किल्है लाअ अह खोह्ली, ता तै बोलै इहय कि प्रभू आसा एतो किज़ै काम।”
\p
\v 32 ज़ुंण भेज़ै तै; तिन्नैं किय तिहअई ज़िहअ-ज़िहअ प्रभू तिन्नां लै बोलअ त।
\v 33 ज़ांऊं गाधेए बच्च़ै खोह्लदै तै लागै दै; ता तेऊए मालकै तिन्नां लै बोलअ कि, “तम्हैं किल्है आसा लागै दै एऊ खोह्लदै?”
\v 34 तिन्नैं बोलअ कि, “प्रभू आसा एऊओ किज़ै काम।”
\v 35 तिन्नैं बी सह गाधअ प्रभू यीशू सेटा लै आणअ और आपणैं झीकळै तेऊ गाधै परैंदै पाऐ और प्रभू यीशू मसीह हुअ तेऊ गाधै परैंदै शुंआर।
\v 36 ज़ांऊं सह हांढदअ लागअ ता लोगै छ़ैऐ आपणैं झीकळै बाता।
\p
\v 37 ज़ांऊं प्रभू नेळ ज़िहअ जैतून धारे ढलाना दी पुजअ ता च़ेले सारी मंडली तिन्नां सामर्थे काम ज़ुंण तिन्नैं भाळै तै, तिन्नां आद करी करै बडी खुशी-खुशी किय परमेश्वरो जै-जैकार:
\p
\v 38 “धन्य आसा सह राज़अ, ज़ुंण प्रभूए नांऊंए एछा, स्बर्गै शांती और सरगै लोळी तेऊए महिमां हुई।”
\p
\v 39 तैबै लोगे भीड़ा बिच़ा का लागै कई फरीसी बोलदै कि, “हे गुरू इन्नां च़ेलै दै समझ़ाऊणीं।”
\v 40 प्रभू तिन्नां लै ज़बाब दैनअ कि, “ज़ै ईंयां च़ुप्पी रहै ता पाथरा पांणीं लैळा।”
\s येरूश्लेमा लै विलाप
\p
\v 41 ज़ांऊं प्रभू यीशू मसीह येरूशलेम नगरी नेळ पुजअ ता नगरी भाळी पाई प्रभू यीशू लेरा।
\v 42 और प्रभू बोलअ, “भलअ हणअ त इहय कि; हां, तूहैई एसा धैळी सलामतीए गल्ला ज़ाणदअ, पर एबै ग्ई तिंयां तेरी आच्छी सेटा का लुकी।
\v 43 किल्हैकि तिंयां धैळीबी एछणीं ताल्है कि तेरै बैरी घेरनअ तूह मोरच़ै बाह्निं करै और च्ऊ बाखा दबाऊणअ तूह;
\v 44 और तूह और तेरै शोहरू ज़ुंण मुँह दी आसा, मलाऊणैं माटै जैंदरी, और ताह दी निं तिन्नां पाथरा परैंदै पाथर बी छ़ाडणअ; किल्हैकि तंऐं निं सह मोको बछ़ैणअ ज़ेऊ मोकै ताल्है किरपा दृष्टी हुई।”
\s मांदरा का बपारी बागै काढणैं
\r (मत्ती 21:12-17; मरकुस 11:15-19; यूहन्ना 2:13-22)
\p
\v 45 तैबै प्रभू यीशू मसीह मांदरै नाठअ और तिन्नां बेच़णैं आळै लागअ बागा लै काढदअ।
\v 46 और प्रभू तिन्नां लै बोलअ, कि शास्त्रा दी आसा लिखअ द कि, “मेरअ घर हणअ प्राथणा करनेंओ घर, पर तम्हैं आसा डाही दी अह ज़ेही डाकुए खोख बणांई।”
\p
\v 47 प्रभू यीशू मसीह दैनै धैळ मांदरै उपदेश, पर माहायाजक और शास्त्री और लोगे प्रधान लागै प्रभू मारनेंए मोकै लोळै।
\v 48 पर तिंयां निं कोई बी तरीके करै मारी सकै कि किहअ करै, किल्हैकि लोग शूणां तै प्रभू यीशूए गल्ला बड़ी भारी च़ाऊआ करै।
\c 20
\s यीशूए अधिकारो सुआल
\r (मत्ती 21:23-27; मरकुस 11:27-33)
\p
\v 1 एकी धैळी हुअ इहय कि ज़ांऊं प्रभू यीशू मसीह मांदरै लोगा लै उपदेशा दैंदअ और सुसमाच़ारा शणांऊंदअ थिय लागअ द, ता तिधी आअ माहायाजक आपणैं पुरनिंऐं संघै।
\v 2 तिंयां लागै बोलदै कि, “हाम्हां का खोज़ इहय कि तूह इन्नां कामां केऊ अधीकारा संघै करा और सह कुंण आसा, ज़ुंणीं ताल्है अधिकार आसा दैनअ द?”
\v 3 प्रभू यीशू मसीह तिन्नां लै बोलअ कि, “हूँबी पुछ़ा तम्हां का एक सुआल; मुखा खोज़ा इहय कि
\v 4 यहून्नों बपतिस्मअ स्बर्गा का थिय कि मांह्णूए तरफा का थिय?”
\v 5 तैबै लागै तिंयां आप्पू मांझ़ै बोलदै कि, “ज़ै हाम्हैं इहय बोले कि स्बर्गा का, तै बोलणअ एऊ की तै तम्हैं तेऊओ विश्वास किल्है निं किय!
\v 6 और ज़ै हाम्हैं बोले कि मांह्णूं बाखा का, ता लोगा मारनै हाम्हैं पाथरा करै, किल्हैकि तिंयां मना इहय कि यहून्ना आसा त भबिशयाबगता।”
\v 7 ता तिन्नैं दैनअ ज़बाब कि, “हाम्हां का निं थोघै कि सह कसरी तरफा का थिय।”
\v 8 प्रभू यीशू बोलअ तिन्नां लै कि, “हूँबी निं तम्हां का खोज़दअ कि हूँ कसरै अधिकारा करै करा इन्नां कामां।”
\s दुष्ट ज़िम्मींदारो दृष्टांत
\r (मत्ती 21:33-46; मरकुस 12:1-12)
\p
\v 9 तैबै प्रभू यीशू लोगा का एक दृश्टांत खोज़अ कि, “एकी आदमीं लाअ अंगुरो बगीच़अ, और तेतो ठेकअ दैनअ तिधे ज़िम्मींदारा का और आप्पू नाठअ परदेसा लै।
\v 10 और खास्सै धैळै बाद हूअ इहय कि तेऊ भेज़अ आपणअ एक दास तिन्नां सेटा लै कि अंगुरे बगिच़े साला बाद हुई आमदानिं मांझ़ै तेऊअ भाग दैआ ओर्ही, पर तिन्नैं पाअ सह च़िकी और सह फिरअ बापस।
\v 11 तेखअ भेज़अ तेऊ एक होर दास, पर सबी भेज़अ तिन्नैं च़िकी मारी बेइज़त करी करै बापस खाली हाथ।
\v 12 तेखअ भेज़अ तेऊ चिऊथअ और सह बी किय तिन्नैं घायल, तेखअ दरळाऊअ तिधा का।
\v 13 तेखअ अंगुरे बगीच़े मालकै सोच़अ इहय कि ‘एबै हूँ कै करूँ?’ एबै भेज़णअ मूँह आपणअ प्यारअ शोहरू, कै पतअ तेऊओ ता करे तिंयां आदर-मान।
\v 14 ज़ांऊं तिन्नैं ज़िमिंदारै भाळअ कि तेऊओ शोहरू आअ ता तिन्नैं किय आप्पू बिच़ै बच़ार कि ‘अह आसा तेऊए लुआद, एछा अह पाणअ हाम्हां मारी और बादा का हणीं सारी ज़ायदात म्हारी।’
\v 15 तिन्नैं बी सह अंगरूरे बगिच़ै का बागै काढअ और सह किय ज़ानिं का खतम: एबै सोच़ा तम्हैं कि अंगूरे बगिच़े मालका तिन्नां संघै कै करनअ?
\v 16 तेऊ एछणअ और तिंयां ज़िम्मींदार करनैं तेऊ खतम; और अंगूरो बगिच़अ दैणअ तिन्नां होरी का।” इहय शुणीं करै तिन्नैं बोलअ, “परमेश्वर निं इहय करे।”
\v 17 प्रभू तिन्नां बाखा भाळी करै बोलअ कि, “तै अह कै आसा शास्त्रा दी लिखअ द कि
\p ‘ज़सा पाथरा लै राज़ मिस्त्री बोलअ कि अह निं किछ़ू कामों आथी,
\p सहैई बणअ कुंणींओ पाथर।’
\v 18 ज़ुंण बी एऊ पाथरा परैंदै पळे, सह हणअ च़ूर-च़ूर और ज़सा परैंदै अह पाथर पळे, सह बी पिशणअ छ़ारा ज़िहअ।
\s राज़ै कैसरा लै कारअ दैणअ
\r (मत्ती 22:15-22 मरकुस 12:13-17)
\p
\v 19 शास्त्री और माहायाजकै च़ाहअ प्रभू यीशू ढाकणअ किल्हैकि तिंयां ग्ऐ समझ़ी कि अह दृश्टांत बोलअ एऊ हम्हां लै, पर तिंयां डरै तिधी लोगा का।
\v 20 पर तिंयां रहै प्रभू यीशूए ताका और प्रभू पिछ़ू लाऐ भेदिए धरमों भेष बणांई करै, ताकि तेऊए कोई ना कोई कमज़ोरी ढाकै; और तेऊ हाम्हैं हाकिमें हाथै दैई सके।
\v 21 तिन्नैं प्रभू का पुछ़अ कि, “हे गुरू, हाम्हैं ज़ाणा कि तूह बोला सोभै गल्ला ठीक और सखाऊआ बी, और कसा संघै भेदभाव बी निं करदअ, परमेश्वरो रसतअ खोज़ा तूह सच्च़ाई दी।”
\v 22 ऐबै खोज़ तूह इहय कि म्हारअ कैसर राज़ै लै कारअ दैणअ ठीक आसा कि गलत?”
\v 23 पर प्रभू हेरी तिन्नें च़लाकी समझ़ी और तिन्नां लै बोलअ कि, “एक दिनारो सिक्कअ रहैऊआ मुखा।
\v 24 प्रभू बोलअ कि एथ दी कसरी मूरती और नांअ आसा?” तिन्नैं बोलअ कि, “कैसर राज़ैओ।”
\v 25 प्रभू तिन्नां लै बोलअ कि, “ज़ुंण कैसर राज़ैओ आसा, तेऊ दैआ कैसरा लै और ज़ुंण परमेश्वरो आसा तेऊ दैआ परमेश्वरा
\v 26 तिंयां निं लोगे सह्मनै तेसा गल्ला ढाकी सकै बरन तिंयां हुऐ तेऊए ज़बाबा शुणीं रहैन और तिंयां रहै च़ुप्पी।
\s भी ज़िऊणअ और बैह
\r (मत्ती 22:23-33; मरकुस 12:18-27)
\p
\v 27 तेखअ सदुकी ज़ुंण इहय बोला कि मूँऐं दै का ज़िऊंदअ हणअ निं किधि आथी और तिन्नां मांझ़ै कई आऐ प्रभू यीशू मसीह सेटा लै और पुछ़अ कि
\v 28 “हे गुरू, मूसा नबी आसा हाम्हां लै इहय लिखअ द कि ‘ज़ै कसरअ भाई आपणीं लाळी रंहदी बिण्हीं शोहरू माठै ह्ई मरे, ता तेऊओ दुजअ भाई करै तेसा संघै बैह और आपणैं भाई लै करै लुआद पैदा।
\v 29 ता एकी ज़ैगा तै सात भाई और पैहलअ भाई मुँअ बैह करी करै और तेऊए निं कोई बी लुआद हूई।
\v 30 इहय करै दुजै और चिऊथै बी किय तेसा संघैई बैह।
\v 31 इहय करै तिंयां सात भाई मूंऐ बिणा कोई लुआद पैदा करी।
\v 32 खीरी तिन्नां सोभी का पिछ़ू मूँई सह बेटळी बी।
\v 33 तै ज़िऊंदै ह्ई करै सह कसरी बेटळी हणीं किल्हैकि सह ती तिन्नां साता ज़ह्णें लाळी।”
\v 34 प्रभू यीशू तिन्नां लै बोलअ, “एऊ जुगे संताने ता ह्आ बैह शादी
\v 35 पर ज़ुंण तेऊ जुगा जोगी होए, कि मरी करै भी ज़िंदगी तिन्नां भेटे, तिन्नें निं बैह शदी हणीं।
\v 36 ना ता तिंयां मरनै, तिंयां हणैं स्बर्गदूता ज़िहै, और ज़िऊंदै हणें आळी संतान ह्ई करै हणैं तिंयां परमेश्वरे संतान।
\v 37 पर एसा गल्ला, कि मूँऐं दै ह्आ ज़िऊंदै, मूसा नबी आसा झ़ाकळे कथैआ प्रगट की दी कि सह बोला प्रभू लै ‘अब्राहमों परमेश्वर, इसहाको परमेश्वर और याकुबो परमेश्वर।’
\v 38 परमेश्वर निं मूल्दैओ आथी, पर सह आसा ज़िऊंदैओ परमेश्वर; किल्हैकि तेऊ सेटा आसा सोभै ज़िऊंदै।
\v 39 इहय शुणीं तिन्नां शास्त्री बिच़ा का कई ज़ह्णैं बोलअ इहय कि, “हे गुरू, तंऐं बोलअ ठीक।”
\v 40 और तिन्नां निं तेखअ भी पुछ़णें हिम्मत पळी।
\s मसीह कसरअ शोहरू आसा
\r (मत्ती 22:41-46; मरकुस 12:35-37)
\p
\v 41 प्रभू तिन्नां का सूआल पुछ़अ कि, “मसीहा लै दाऊदे संतान किल्है बोला?
\v 42 दाऊद बोला आप्पै भज़ने कताबा दी कि
\p ‘प्रभू बोलअ मेरै प्रभू का,
\v 43 कि मेरै दैहणै बेश, ज़ेभै तैणीं कि हूँ तेरै बैरी
\p तेरै पैरा हेठै निं करूं।’
\v 44 दाऊद ता तेऊ लै प्रभू बोला, तै सह तेऊओ संतान किहअ करै हुअ?”
\s शास्त्री का चतैन
\r (मत्ती 23:1-36; मरकुस 12:38-40)
\p
\v 45 ज़ांऊं सोभ लोग तै शुणदै लागै दै ता प्रभू यीशू आपणैं च़ेलै का बोलअ,
\v 46 “इन्नां शास्त्री का रहै दूर, ज़हा लाम्मैं-लाम्मैंं झिकळै बाह्नी करै घुमदै-फिरदै रहणअ भलअ लागा और बज़ारै नमस्कार, और सभा दी बेशणा लै बडी ज़ैगा और भोज़ा दी लोळी इन्नां पबित्र ज़ैगा बेशणा लै।
\v 47 इंयां बिधबे घरा लै ता नाशा और रैहऊणा लै करा बड़ी देर तैणीं प्राथणां, इन्नां भेटणीं सोभी का खासी सज़ा।
\c 21
\s गरीब बिधवो दान
\r (मरकुस 12:41-44)
\p
\v 1 प्रभू यीशू भाळै सेठ आदमीं आपणै-आपणैं साबै दान भंडारा लै दैन्दै।
\v 2 और प्रभू यीशू मसीह भाळी एक कंगाळ बिधबा बी तेथ दूई दांबळी पांदी।
\v 3 तैबै प्रभू यीशू बोलअ कि, “एसा बिधबा बेटळी दैनअ सोभी का ज़ादअ दान।
\v 4 किल्हैकि सोभी दैनअ आपणै खास्सै का थोळअ ज़िहअ, पर एसा का थिय थोळअ ज़िहअ और एसा पाई आपणीं पूरी पूंजी दान करी।”
\s मांदरे बनाश हणें भविष्यवाणीं
\r (मत्ति 14:1,2; मरकुस 13:1,2)
\p
\v 5 और कई लोग तै मांदरा लै इहय बोलदै लागै दै कि अह मांदर भाळ किहअ शोभलै पाथरा करै आसा बणांअ द और शोभली च़िज़ा करै सज़ाऊअ द, ता प्रभू यीशू मसीह बोलअ,
\v 6 “ईहै धैळै बी एछणैं, ज़ेभै ईंयां ज़ुंण बी तम्हैं ईधी भाळा, इन्नां मांझ़ै निं एक पाथर बी इहय छ़ुटणअ ज़ुंण ढोळणअ निं आथी।”
\s सांगट और क्लेश
\r (मत्ती 24:3-14; मरकुस 13:3-13)
\p
\v 7 तिन्नैं प्रभू का पुछ़अ, हे, “गुरु, इहय कधू हणअ? ज़ांऊं ईंयां गल्ला पूरी हणीं, तेऊ बगतो कै च़िन्ह हणअ?”
\v 8 प्रभू तिन्नां लै बोलअ कि, “चतान रहै, कसरै ज़ाणैं निं लागी, कई बोळणअ मेरै नाऊंऐं एछी करै कि हूँ आसा सहैई; अह बगत आसा गअ द नेळ एछी, तम्हैं तिन्नां पिछ़ू निं नाशी।
\v 9 ज़ेभै तम्हैं लळाई झगळे, च़रचा शुणें, तेभै निं हैळुई आथी; किल्हैकि इनो आसा पैहलै हणअ ज़रूरी पर तेभै निं नढैऊऐ अंत हणअ आथी।”
\p
\v 10 तैबै प्रभू तिन्नां लै बोलअ, “ज़ाती लै करनी ज़ाती और राईसी लै करनी राईसी च़ढाई।
\v 11 और बडी-बडी ज़ाज़री हणीं, और ज़ैगै-ज़ैगै पळणअ नकाळ और माहामारी हणीं और सरगै हणैं बड़ी डरैऊणीं गल्ला और बडै-बडै च़िन्ह हणैं प्रगट।
\v 12 पर इन्नां सोभी गल्ला का पैहलै ढाकणैं तम्हैं मेरै नाऊंऐं, और तम्हां लै दैणीं बड़ी दुख तकलिफ और पंचायता दी करनै तम्हैं खळै, तम्हैं पाणै जेहला और राज़ै सेटा और हाकमा सह्मनै निंणैं तम्हैं।
\v 13 पर अह हणअ तम्हां लै ग्वाही दैणैंओ मोकअ।
\v 14 तैहीता, आपणै मनैं डाहा ठानिं कि पैहलै का ई ज़बाबा दैणें चिंता निं करनीं।
\v 15 किल्हैकि मूँह दैणीं तम्हां लै ईहै बोल और बुधी कि थारै सोभ बिरोधी निं थारअ सह्मनअ और खंडन करी सकदै।
\v 16 एसा गल्ला डाहै आद कि थारै आम्मां-बाप्पू और भाई, टबरा और थारै साथी बी ढाकणैं तम्है; इधी तैणीं कि तम्हां मांझ़ै कई पाणैं मारी।
\v 17 मेरै नांऊंऐं करनअ सोभी तम्हां संघै बैर।
\v 18 पर थारै मूँडो निं बाळ बी बांकअ हणअ।
\v 19 आपणैं धीर धरी करै सका तम्हैं आपणैं प्राण बच़ाऊई डाही।
\s येरूश्लेमें बनाश हणें भविष्यवाणीं
\r (मत्ती 24:15-21; मरकुस 13:14-19)
\p
\v 20 “ज़ेभै तम्हैं येरूशलेमा सेना करै घेरै दै भाळे, तेभै जाणैं तम्हैं कि येरूशलेमो उज़ळणअ आसा नेळ।
\v 21 तेभै ज़ुंण यहूदिया दी होए, तिंयां भागै उझै धारा लै, और ज़ुंण येरूशलेमा भितरी होए, तिंयां निखळै बागा लै और ज़ुंण गराऊंऐं होए, तिंयां निं तेथ नाशी।
\v 22 किल्हैकि ईंयां हणैं बदळै लणेंए ईहै धैळै, ज़हा दी लिखी दी सारी गल्ला पूरी हणीं।
\v 23 तिन्नां धैळी हणीं सुंदी बेटळी और दुधा पणैंऊंदी बेटळी लै हाय! हाय!, किल्हैकि देशै हणअ बडअ भारी क्लेश और इन्नां लोगा लै एछणीं बडी बिपत्ती।
\v 24 तिंयां हणैं तलबारे कौर और सोभी देशे लोगा जैंदरी नाशणैं गुलाम ह्ई, और ज़ेभै तैणीं होरी ज़ातीओ बगत पूरा निं होए, तेभै तैणीं हणअ येरूशलेम होरी ज़ातीए हाथै बरैबाद।
\s मांह्णूए शोहरूओ भी एछणअ
\r (मत्ती 24:29-31; मरकुस 13:24-27)
\p
\v 25 “सुरज़, ज़ोथा और तारै दी धेछणैं च़िन्ह, और धरती दी हणअ देशा देशे लोगा लै सांगट; किल्हैकि तिंयां हीळणैं समूंदरे गरज़णा करै और छ़ालीए करिंगा करै हैळणै तिंयां।
\v 26 और डरा करै और संसारा दी एछणैं आळी घटणा न्हैळदी, भाळदी-भाळदी निं लोगे शाह-दी-शाह ज़िऊ रहणअ और सरगे शगती बी सिकणीं ओर्ही-पोर्ही।
\v 27 तेभै तिन्नां माह्णूंओ शोहरू हेरनअ सामर्थ और गुणगाना संघै बादळा दी एछदअ।
\v 28 ज़ेभै ईंयां गल्ला हंदी लागे, ता सिधै ह्ई करै आपणैं मूँड करै खळै किल्हैकि तेभै हणअ थारअ छ़ुटकारअ नेळ।”
\s अंजीरे बूटो उदाहरण
\r (मत्ती 24:32-35; मरकुस 13:28-31)
\p
\v 29 प्रभू तिन्नां का एक दृश्टांत बी खोज़अ कि: “अंजीरे बूटा और सोभी बूटा भाळा,
\v 30 ज़ांऊं तेथ पलीर निखळा, ता तम्हैं हेरा तिन्नां भाळी समझ़ी कि गरमीं ग्ई एछी।
\v 31 ठीक इहय ई ज़ांऊं तम्हैं इन्नां गल्ला भाळे, तेभै समझ़ै कि परमेश्वरो राज़ आसा नेळ।
\v 32 हूँ खोज़ा तम्हां का सच्च़ाई कि ज़ेभै तैणीं ईंयां गल्ला नांईंं होए, तेभै तैणीं निं एसा पोस्तिओ अंत हणअ।
\v 33 सरग और धरती टळणैं पर मेरी गल्ला निं कधी टळणीं।
\s बिऊधै रहा
\r (मत्ती 24:36-44, मरकुस 13:32-37)
\p
\v 34 “तैहीता, बडै साबधान रहै, इहय निं ह्आ कि थारै मन खूमार और मतबालै और एसा ज़िन्दगीए चिंता दी सुस्त ह्ए, और सह धैळी एछा तम्हां लै नच़ानक ज़िऊआ लै ज़ज़ाळ।
\v 35 किल्हैकि सह एछणीं सारी पृथूई दी रहणैं आळै लै एकी साबै।
\v 36 ज़ागतै रहै और हर बगत रहै प्राथणां करदै लागी कि तम्हैं एछणैं आळी सारी बिपती का बच़े, माह्णूंए शोहरूए सह्मनै खळै ह्णैं जोगी ह्ई सके।”
\p
\v 37 और प्रभू यीशू दैआ त धैळी मांदरै उपदेश और राची नाशा त बागै जैतून नांऊंऐ धारा लै
\v 38 और दोती एछा त भैगा और सोभ लोग एछा तै प्रभूए गल्ला शुणदै मांदरा लै।
\c 22
\s यीशूए खलाफ षड़यंत्र
\r (मत्ती 26:1-5; मरकुस 14:1,2; यूहन्ना 11:45-53)
\p
\v 1 अखमीरी रोटिओ पर्ब ज़हा लै फसहेओ मेळअ बोला, सह त नेळ।
\v 2 और माहायाजक और शास्त्री ते एसा गले ताका दी कि यीशू पाणअ हाम्हां किहअ करै मारी पर तिंयां डरा तै लोगा का।
\s यहूदो विश्वासघात
\r (मत्ती 26:14-16; मरकुस 14:10, 11)
\p
\v 3 और शैतान बसअ यहूदा इसकरोती दी, ज़सा प्रभू यीशूए बाराह च़ेलै दी गिणा।
\v 4 तेऊ की माहायाजका और पहरीए सरदारा संघै गल्ला बाता कि किहअ करै दैणअ प्रभू यीशू मसीह तिन्नें हाथै।
\v 5 तिंयां हुऐ बडै खुश और तिन्नैं किय तेऊ लै ढबै दैणेंओ बाहीदअ।
\v 6 तेऊ तिन्नें गल्ला मनीं और सह लागअ मोकै भाळअ कि बिना कोई हाल्लअ-गोल्लअ पाई बझ़ैळणअ ढाकणैं प्रभू यीशू तिन्नें हाथै।
\s च़ेलै संघै फसहेओ आखरी भोज़
\r (मत्ती 26:17-25; मरकुस 14:12-21; यूहन्ना 13:21-30)
\p
\v 7 अखमीरी रोटिओ मेळअ बी पुजअ, ज़ेथ दी फसहेओ मिम्मूं बळी करनअ हआ ती ज़रूरी।
\v 8 और प्रभू यीशू आपणैं च़ेलै पतरस और यहून्ना लै बोलअ कि, “नाशा, मुल्है करा खाणा लै फसहो भोज़ तैर।”
\v 9 तिन्नैं प्रभू का पुछ़अ कि, “तूह किधी च़ाहा कि हाम्हैं ऐता बणांए?
\v 10 प्रभू यीशू तिन्नां लै बोलअ कि नगरी भितरी नाशदी भेटणअ तम्हां एक आदमीं पाणिंए घळै पाई, ज़सा घरा लै सह नाशे, तम्हैं डेओऐ तेऊई पिछ़ू।
\v 11 और तेऊ घरे मालक लै बोलै इहय कि गूरू बोला ताल्है इहय कि पाहुणैं लै किधी आसा ज़ैगा, ज़िधी हूँ आपणैं च़ेलै संघै फसहो भोज़ करूं?
\v 12 तेऊ रहैऊणीं तम्हां का एक सज़ाऊई दी पांड और तिधी करै तम्हैं भोज़े तैरी।
\v 13 तिंयां बी नाठै और ज़िहअ प्रभू तिन्नां लै बोलअ त, तिन्नैं किय तिहअई और फसहो भोज़ किय त्यार।
\s प्रभू-भोज़
\r (मत्ती 26:26-30; मरकुस 14:22-26; 1कुरिन्थियों 11:23-25)
\p
\v 14 ज़ांऊं बगत हुअ ता प्रभू च़ेलै संघै तिन्नां बिच़ै रोटी खांदअ बेठअ।
\v 15 प्रभू तिन्नां का बोलअ कि,“मेरी ती बडी भारी च़ाहना कि दुख भोगणैं का पैहलै तम्हां संघै हूँ फसह खाऊं।
\v 16 किल्हैकि हूँ खोज़ा तम्हां का सच्च़ाई कि ज़ेभै तैणीं सह परमेश्वरे राज़ा दी पूरअ ना होए तेभै तैणीं निं मूँह अह कधि खाणअ।”
\v 17 प्रभू यीशू कटोरअ च़कअ और धन्याबाद किय और बोलअ, “एऊ ढाका और आप्पू मांझ़ै बांडा।
\v 18 हूँ बोला तम्हां लै इहय कि ज़ेभै तैणीं परमेश्वरो राज़ निं एछे, तेभै तैणीं निं मूँह कधि दाखरस झुटणअ।”
\v 19 तेखअ प्रभू यीशू रोटी च़की और धन्याबाद करी करै चोळी और तिन्नां लै इहय बोली करै दैनी कि, “अह आसा मेरी देह, ज़ुंण मंऐं तम्हां लै दैनीं, मूँह आद करना लै करै तम्हैं इहय ई।”
\v 20 इहयई करै प्रभू यीशू बोलअ कि, “अह कटोरअ आसा मेरै लोहू दी न्उंई बाचा ज़ुंण तम्हां लै मूँह बहाऊणअ।
\v 21 पर हेरा, मूँह ढाकणैं आळैओ हाथ आसा मूँह संघै मेरै मेज़ा दी।
\v 22 किल्हैकि मांह्णूंओ शोहरू ता आसा तेता लै ई च़ुनअ द पर हाय! तेऊ माह्णूं लै ज़हा सह ढाकणै बझ़ैळणअ।”
\v 23 तैबै तिंयां आप्पू बिच़ै लागै पुछ़-ताछ़ करदै कि हाम्हां बिच़ै कुह्ण आसा ज़ुंणीं अह काम आसा लाअ द करी?
\s महान कुंण आसा ? परैंदै बाद-बिबाद
\p
\v 24 तिन्नां बिच़ै हुअ इहय बाद-बिबाद बी कि हाम्हां बिच़ै बडअ कुंण आसा?
\v 25 प्रभू तिन्नां लै बोलअ कि, “होरी ज़ातीए राज़ै करा तिन्नां परैंदै राज़; और ज़ुंण तिन्नां परैंदै अधिकार डाहा, तिन्नां लै बोला उपकारक।
\v 26 पर तम्हैं निं ईहै ह्ई, पर ज़ुंण तम्हां मांझ़ै बडअ होए, सह ह्ऐ सोभी का होछ़अ और ज़ुंण परधान आसा, सह बणैं सेऊआकारा ज़िहअ।
\v 27 किल्हैकि बडअ कुंण आसा, सह ज़ुंण रोटी खांदअ बेठअ द आसा; या सह ज़ुंण सेऊआ करा? सह ज़ुंण रोटी खांदअ बेठअ द आसा? पर हूँ आसा तम्हां बिच़ै सेऊआकारा ज़िहअ।
\p
\v 28 “पर तम्हैं आसा तिंयां ज़ुंण मेरी परिक्षा दी लागातार मूँह संघै रहै।
\v 29 ज़िहअ मेरै बाप्पू मुल्है एक राज़ आसा डाहअ द,
\v 30 तिहअई डाहा हूँ तम्हां लै बी ताकि तम्हैं मेरै राज़ा दी मूँह संघै मेरी मेज़ा दी खा-पिया, इधी तैणीं कि सिंहासणा दी बेशी करै इस्त्राएले बाराह गोत्रो न्याय करे।
\s पतरसे नकार करनें भविष्यवाणीं
\r (मत्ती 26:31-35; मरकुस 14:27-31; यूहन्ना 13:36-38)
\p
\v 31 “शमोन, हे शमोन, भाळ, शैतानै मांगै तम्हैं ताकि तम्हां गिंहूँ ज़िहै मांडे।
\v 32 पर मंऐं की ताल्है अरज़ कि तेरअ विश्वास निं लोळी कम हूअ और ज़ांऊं तूह बापस फिरे, ता आपणैं इन्नां भाई करै हेर सभाळ करी करै पाकै।”
\v 33 पतरसै प्रभू लै बोलअ कि, “हे प्रभू, हूँ आसा ताह संघै जेहला दी नाशणा लै और मरना लै बी तैर।”
\v 34 प्रभू तेऊ लै बोलअ कि, “हे पतरस, हूँ बोला ताल्है इहय की आझ़़ दोती मुरगै बाशणैं का पैहलै करनअ ताह मेरै बारै नांईंं कि हूँ निं ज़ाणदअ एऊ।”
\s बटुअ, झ़ोळी और तलवार
\p
\v 35 प्रभू बोलअ होर तिन्नां लै इहय कि, “ज़धू मंऐं तम्हां लै बटुऐ, झ़ोळी और बुटा बिण्ही भेज़ै तै, तधू कै तम्हां किछ़ू गले कामीं हुई ती?” तिन्नैं दैनअ ज़बाब कि, “हाम्हां निं किछ़ू गले कामी पळी।”
\v 36 प्रभू तिन्नां लै बोलअ, “ऐबै ज़सा का बटुअ होए सह पाऐ तेऊ संघा और झ़ोळी बी, और ज़सा का तलबार निं आथी, सह बेच़ै आपणैं झिकळै और तेते ल्ऐ तलबार।
\v 37 किल्हैकि हूँ बोला तम्हां लै कि अह ज़ुंण लिखअ द आसा, कि अपराधी संघै गिणअ, सह आसा मूँह दी पूरअ हणअ ज़रूरी, किल्हैकि मेरै बारै लिखी दी गल्ला आसा पूरी ह्णैं आळी।”
\v 38 तिन्नैं प्रभू लै बोलअ कि, “इधी आसा दूई तलबारा” और प्रभू बोलअ इहय कि, “ईंयां आसा बतेह्री।”
\s जैतूने धारा दी यीशूए प्राथणां
\r (मत्ती 26:36-46; मरकुस 14:32-42)
\p
\v 39 तेखअ प्रभू यीशू मसीह तिधा का निखळअ बागै और आपणीं रीतिए साबै नाठअ जैतूने धारा लै और च़ेलै नाठै तेऊ पिछ़ू।
\v 40 तिधी पुजी करै बोलअ प्रभू इहय कि “प्राथणां करा, ताकि तम्हैं परिक्षा दी ना पळे।”
\v 41 और आप्पू नाठअ तिन्नां का ज़ुदअ ज़िहअ और लागअ प्राथणा करदअ कि,
\v 42 “हे पिता, ज़ै तूह च़ाहा ता एऊ कटोरै कर मुखा दूर, तैबी बी मेरी निं तेरी इछा लोळी पूरी हुई।”
\v 43 तैबै स्बर्गा का एक दूत प्रभू का धेछूअ सह दैआ त प्रभू लै सामर्थ।
\v 44 प्रभू यीशू मसीह बडअ संकटा दी ब्याकुल ह्ई करै बी दिले बेदना संघै रहअ प्राथणा करदअ लागी, और प्रभूओ परसिनअ त लागअ द पळदअ खूनें बडै-बडै टिपू ज़िहअ धरती दी।
\v 45 प्रभू यीशू प्राथणां का उझ़ुअ और उदास ह्ई करै च़ेलै सेटा लै नाठअ पर तिंयां तै सुतै दै, प्रभू तिन्नां लै बोलअ कि, “तम्हैं किल्है आसा सुतै दै।”
\v 46 खळै उझ़िआ, प्राथणां करा ताकि परिक्षा दी ना पळे।
\s यीशू धोखै करै ढाकणअ
\r (मत्ती 26:47-56; मरकुस 14:43-50; यूहन्ना 18:3-12)
\p
\v 47 प्रभू त इहय बोलदअ ई लागअ द कि लोगे एक बडी भीड़ आई और तिन्नां बाराह मांझ़ै एकी ज़सा नांअ यहूदा त, सह त तिन्नां लोगा आजू-आजू और सह आअ प्रभू यीशू सेटा लै और प्रभू लै दैनअ गलेटै माक्कू।
\v 48 प्रभू तेऊ लै बोलअ, “हे यहूदा, माक्कू दैई करै आसा तंऐं लाअ द हूँ ढाकणैं बझ़ैळी?”
\v 49 च़ेलै ज़ांऊं भाळअ कि कै हणैं आळअ आसा, तिन्नैं बोलअ, “हे प्रभू तूह कै बोला हाम्हैं तलबार च़लाऊमैं?”
\v 50 और तिन्नां मांझ़ै एकी माहायाजके सेऊआकारा लै तलबारै बाही और तेऊओ दैहणअ कान शोटअ धरनीं।
\v 51 एता लै प्रभू यीशू बोलअ; “बस करा ऐबै।” और प्रभू यीशू लाअ तेऊओ कान बापस और सह हुअ रांबळअ।
\v 52 तैबै प्रभू यीशू माहायाजका लै और मांदरे पैहरू, पुरनिंए लै ज़ुंणीं राची तिंयां घेरै तै, तिन्नां लै बोलअ, “तम्हैं कै हूँ डाकू आसा समझ़अ द कि तलबारा और शोठै ल्ई आसा निखळै दै?
\v 53 ज़ेभै हूँ मांदरै हर धैळै तम्हां संघै त, तेभै निं तम्हैं मूल्है हाथ पाअ, पर अह आसा थारअ बगत और न्हैरेओ अधिकार।”
\s पतरसो नकार करनअ
\r (मत्ती 26:57,58,59-75; मरकुस 14:53,54,66-72; यूहन्ना 18:12-18, 25:27)
\p
\v 54 तेखअ तिन्नैं प्रभू यीशू ढाकअ और माहायाजके घरा लै निंअ। पतरस रहअ दूर पिछ़ू-पिछ़ू हांढदअ लागी।
\v 55 और ज़ांऊं तिंयां ताटी तै आगी ज़ाळी करै बेठै दै थियै, ता पतरस बी बेठअ तिन्नां बिच़ै नैथदअ।
\v 56 और एकी बेटळी भाळअ सह आगीए प्रैशै दी बेठअ द और तेऊ बाखा ताकि करै लागी बोलदी कि, “अह बी ता तेऊ संघै थिय।”
\v 57 पतरसे किय नांईंं कि “हे नारी, हूँ निं तेऊ ज़ाणदअ बी आथी।”
\v 58 थोळी घळी बाद बोलअ एकी होरी तेऊलै कि, “तूबी ता तिनों साथी आसा भाळी?” पतरसै बोलअ इहय कि, “तूह कै आदमीं आसा, हूँ निं आथी सह।”
\v 59 कोई एकी घांटै बाद एकी होरी आदमीं बोलअ बडै पाकी बछ़ैणा संघै कि “ज़रूर अह भाळअ मंऐं तिन्नां संघै किल्हैकि अह आसा गलीली।”
\v 60 पतरसै बोलअ कि, “आरा भाई पतअ निं तूह कै गल बोला?” पतरस त बोलदअ ई लागअ द कि नढैऊऐ बाशअ मुरगअ।
\v 61 तैबै प्रभू पतरसा बाखा लै भाळअ और पतरसा आई प्रभूए सह गल आद कि “आझ़़ मुरगै बाशणैं का पैहलै करनअ ताह चिई बारी मुल्है नांईंं।”
\v 62 और पतरस निखळअ तिधा का बागै और सह लागअ हिंह करै लेरा लांदअ।
\s यीशूओ फिरी एछणअ
\r (मत्ती 26:67,68; मरकुस 14:65)
\p
\v 63 ज़ुंणीं आदमीं प्रभू यीशू ढाकअ द थिय, तिंयां लागै प्रभूए ठठै करदै और तेऊ च़िकदै।
\v 64 और प्रभूए आच्छी ढोपी करै बोलअ कि, “भविष्यवाणी कर कि ताल्है कुंणीं बाही।”
\v 65 और तिन्नैं बोली प्रभू लै कई बूरी और निंदे गल्ला।
\s माहासभा सह्मनैं यीशू
\r (मत्ती 26:59-66; मरकुस 14:55-64; यूहन्ना 18:19-24)
\p
\v 66 ज़ांऊं राच भैई ता लोगे पुरनिऐं और माहायाजक, शास्त्री हुऐ कठा और तिन्नैं आपणीं माहासभा दी प्रभू आणअ और पुछ़अ,
\v 67 “ज़ै तूह मसीह आसा, तै बोल हाम्हां का।” प्रभू तिन्नां लै बोलअ, “ज़ै हूँ तम्हां का बोलूँ तै निं तम्हां बिश्वास करनअ।
\v 68 ज़ै हूँ पुछ़ूँ, तै निं तम्हां ज़बाब दैणअ।
\v 69 पर एभा पोर्ही रहणअ माह्णूंओ शोहरू सर्बशक्तिमान परमेश्वरे दैहणीं बाखा बेशी।”
\v 70 एसा गल्ला शुणीं तिन्नैं सोभी प्रभू लै बोलअ, “तेरअ कै मतलब, तूह परमेश्वरो शोहरु आसा?” प्रभू बोलअ, “तम्हैं आसा लागै दै आपी बोलदै, किल्हैकि हूँ आसा।”
\v 71 तैबै सोभी बोलअ, “ऐबै निं हाम्हां किछ़ी ग्वाहीए ज़रुरत आथी, किल्हैकि हाम्हैं शुणअ आपणै कानै एऊए मूंहा का।”
\c 23
\s पिलातुसे सह्मनैं यीशू
\r (मत्ती 27:1,2,11-14; मरकुस 15:1-5; यूहन्ना 18:28-38)
\p
\v 1 तैबै सारी सभा उझ़ूई और तिन्नैं निंयं प्रभू यीशू मसीह पिलातुसा सेटा लै।
\v 2 और तिंयां लागै प्रभू लै ईहै दोषा लांदै कि, “हाम्हैं भाळअ अह लोगा शकाऊंदअ और अह करा राज़ै कैसरा लै कारै दैणा लै नांईंं, और आपणै आप शुणअ हाम्हैं मसीह राज़अ बोलदअ।”
\v 3 पिलातुसै प्रभू का पुछ़अ, “तूह यहूदिओ राज़अ आसा?” प्रभू दैनअ ज़बाब कि, “तूह आसा लागअ द आप्पै बोलदअ।”
\v 4 तैबै पिलातुसै माहायाजका और लोगा लै बोलअ, “मुखा निं एऊ आदमीं दी किछ़ै दोष धेछदअ।”
\v 5 पर तिंयां लागै होर बी ज़ादै बोलदै कि अह शकाऊआ गलीला ओर्ही इधी तैणीं, सारी यहूदीया दी उपदेश दैई सोभी लोगा।”
\v 6 इहय शुणीं करै पिलातुसै पुछ़अ कि, “अह गलीली आसा?”
\v 7 और इहय ज़ाणीं करै कि सह रियासत आसा हेरोदेसे, तेऊ भेज़अ प्रभू हेरोदेसा सेटा लै किल्हैकि तिन्नां धैळै त सह येरूशलेमैं ई।
\s हेरोदेसे सह्मनैं यीशू
\p
\v 8 हेरोदेस हुअ प्रभू यीशू भाळी बडअ खुश किल्हैकि सह च़ाहा त कई धैळै ओर्ही प्रभू यीशू भाळणअ और तेऊ त प्रभूए बारै बडअ भारी शुणअ द और सह च़ाहा त तेऊदी किज़ै च़िन्ह हेरनअ।
\v 9 तेऊ पुछ़ी प्रभू का बडी भारी गल्ला पर प्रभू निं किछ़ ज़बाब दैनअ,
\v 10 माहायाजक और शास्त्री तै खह्ळुऐ दै बडै तन मन लाई प्रभू लै दोषा लांदै।
\v 11 तैबै हेरोदेसै आपणैं सपाही संघै किय प्रभू यीशूओ ठठअ-मख्ऊल और भड़कीलै झिकळै भनैऊई भेज़अ बापस पिलातुसा सेटा लै।
\v 12 तेसाई धैळी हुऐ पिलातुस और हेरोदेस आप्पू मांझ़ै दोस्त, एता पैहलै तै तिंयां एकी दुजै लै बैरी।
\s पिलातुसे करै यीशू लै सज़ाए मौत
\r (मत्ती 27:15-26; मरकुस 15:6-15; यूहन्ना 18:39-19:16)
\p
\v 13 पिलातुसै माहायाजका, सरदारा और लोगा लै बोलअ,
\v 14 “तम्हैं बोला एऊ आदमीं लै कि अह शकाऊआ भड़काऊआ लोगा और तै आणअ तम्हैं अह मूँह सेटा लै, हेरा मंऐं ज़ाच़अ भाळअ अह तम्हां सह्मनै; पर ज़हा गल्लो तम्हैं एऊ लै दोष लाअ, इहय निं मुखा एऊ दी दोषा लाणैं जोगी किछ़ै भेटअ।
\v 15 ना हेरोदेसै ऐऊ दी दोष भाळअ, किल्हैकि तेऊ भेज़अ अह मूँह सेटा लै बापस; और भाळा, एऊ का निं इहय किछ़ै हुअ कि मारनै जोगी सज़ा दैई सके।
\v 16 तै लाअ मंऐं अह च़िकी करै छ़ाडी।”
\v 17 पिलातुस त पर्बे धैळी तिन्नां लै एकी आपराधी छ़ाडणा लै बिबश।
\v 18 तैबै सोभी पाअ हाल्लअ-गोल्लअ और लैळा पाई करै बोलअ कि, “एऊओ काम करा तमाम और हाम्हां लै छ़ाडा बरअब्बा।”
\v 19 बरअब्बा त ज़ुंणीं नगरी दी बिद्रोह और हत्या की ती और सह त जेहला दी पाअ द।
\v 20 पर पिलातुस च़ाहा त प्रभू यीशू छ़ाडणअ और तेऊ समझ़ाऊए तै लोग एकी बारी भी।
\v 21 पर लोगै लैळा पाई-पाई बोलअ कि, “एऊ मारा क्रूसा दी।”
\v 22 पिलातुसै चिऊथी बारी तिन्नां लै बोलअ, “किल्है, एऊ दी कै बुराई आसा? म्ऐं निं एऊदी मौता दैणैं जोगी किछ़ै दोष भाळअ, तै लाअ मंऐं अह च़िकी करै छ़ाडी।”
\v 23 पर तिंयां पळै पिछ़ू कि “एऊ छ़ड़ाऊआ क्रूसा दी” और तिंयां लागै होर बी ज़ोरै लैळा लांदै।
\v 24 तैबै पिलातुसै आज्ञा दैनी कि इनेई साबै करा।
\v 25 और तेऊ सह आदमीं ज़ुंण बिद्रोह और हत्या पिछ़ू जेहला दी थिय बंद किय द सह छ़ाडअ पोह्री, ज़हा तिंयां मांगा तै और प्रभू यीशू सभाळअ तिन्नें साबै ज़िहअ तिंयां च़ाहा तै।
\s यीशू क्रूसा दी झ़ड़ाऊणअ
\r (मत्ती 27:32-44; मरकुस 15:21-32, यूहन्ना 19:17-27)
\p
\v 26 ज़ांऊं तिन्नैं प्रभू निंअ ता तिन्नैं शिमोन नांओ कुरेनी, सह त गराऊंआ का लागअ द एछदअ ढाकअ और क्रूस लादअ तेऊए कान्हा कि यीशू पिछ़ू-पिछ़ू निंऊं एऊ।
\p
\v 27 और लोगे बडी भीड़ लागी पिछ़ू हांढदी और कई बेटळी लागी लेरदी और हीका पटाकदी।
\v 28 प्रभू यीशू तिन्नां बाखा भाळी करै बोलअ, “हे येरूशलेमें पुत्रिओ, मुल्है निं लेरा ला, पर आपणैं-आपणैं शोहरू लै ला लेरा।
\v 29 किल्हैकि हेरा, तिंयां धैळै एछणैं कि लोगा बोळणअ इहय कि धन्य आसा सह ज़ुंण बांझ़ आसा, सह गर्भ ज़ुंणीं कसा लै ज़ल्म निं दैनअ और तिंयां च़ूई, ज़ुंणीं कसा दै दुध निं पणैंऊंअ।
\v 30 तेऊ बगती बोळणअ तिन्नां इन्नां धारा लै इहय कि हाम्हां परैंदै ढूळा और टिलै लै बोळणअ तिन्नां इहय कि हाम्हां ढोपा।
\p
\v 31 किल्हैकि ज़ै तिंयां हरै पेळा संघै इहय करा ता शुकै लै भुज़ा कै नि तिन्नां करनअ होए।”
\p
\v 32 तिन्नैं दुई होर आदमीं बी क्रूसा दी छ़ड़ाऊणा लै निंयें ज़ुंण कुकरमीं थियै।
\p
\v 33 ज़ांऊं तिंयां तेसा ज़ैगा पुजै, ज़सा लै खोपळीए ज़ैगा बोला, ता तिन्नैं तिधी तिंया दूई कूकरमीं बी एक दैहणैं और एक बाऊंऐं क्रूसा दी छ़डाऊऐ।
\v 34 तैबै प्रभू यीशू बोलअ, “हे पिता, इन्नां कर माफ, किल्हैकि ईंयां निं ज़ाणदै कि ईंयां किज़ू करदै आसा लागै दै?” और तिन्नैं आप्पू बिच़ै च़िठी पाई और तिन्नैं प्रभू यीशूए झिकळै बांडै।
\p
\v 35 लोग तै लागै दै खह्ळुई करै भाळै और तिंयां सपाहीए सरदार बी लागै ठठै करदै और इहय बोलदै कि, “एऊ होर ता बच़ाऊऐ, ज़ै अह मसीह आसा और ज़ै अह परमेश्वरो च़ुनअ द आसा तै आप्पू ता बच़।”
\v 36 सपाही बी आऐ नेळ और तिन्नैं दैनअ प्रभूए खाखा सिरकअ और तिंयां बी लागै मज़ाका करदै कि:
\v 37 “ज़ै तूह यहूदिओ राज़अ आसा, तै बच़ाऊ आपणैं आप।”
\v 38 और प्रभू परैंदै ती एक च़िठी बी टोकी दी कि अह आसा यहूदिओ राज़अ।
\s मना बदळणैं आळै कुकर्मीं
\p
\v 39 ज़ुंण तिंयां कुकरमीं लटकाऊऐ दै थियै, तिन्नां मांझ़ै बोलअ एकी निंदा करी करै इहय कि, “तूह कै मसीह निं आथी? तै तूह आप्पू बी बच़ और हाम्हां बी बच़ाऊ।”
\v 40 एता लै दुजै तेऊ पैहलै लै झ़ाह्ळ काढी करै बोलअ इहय कि, “तूह कै परमेश्वरा का बी निं डरदअ आथी? ताल्है बी ता अहैई सज़ा आसा दैनीं दी।
\v 41 हाम्हैं आसा न्याये साबै ठीक सज़ा भुगतदै लागै दै किल्हैकि म्हारै कामों भेटणअ त हाम्हां अहई फल, पर एऊ निं किछ़ै बुरअ काम किय आथी।”
\v 42 तैबै तेऊ बोलअ कि हे प्रभू, “ज़ेभै तूह आपणैं राज़ा दी एछे, तेभै डाहै मेरअ बी खैळ।”
\v 43 प्रभू तेऊ लै बोलअ कि, “हूँ बोला ताल्है इहय कि तूह हणअ आझ़़ ई मूँह संघै स्बर्गै।”
\s यीशूए प्राण शोटणैं
\r (मत्ती 27:45-56; मरकुस 15:33-41; यूहन्ना 19:28-30)
\p
\v 44 और लगभग दूई पहरा बाद चिऊथै पहरै सारै देशै हुअ न्हैरअ घोर।
\v 45 सुरज़ डुबअ और मांदरो परदअ धेळूअ बिच़ो-बीच़ दुई बाखा लै।
\v 46 और प्रभू यीशू मसीह बडै ज़ोरे बोल बोलै कि, “हे पिता, मंऐं सभाळी आपणी आत्मां तेरै हाथै, और इहय बोली करै प्रभू यीशू प्राण शोटै।
\v 47 सुबैदारै ज़ुंण तिधी हुअ, तेता भाळी करै की परमेश्वरे बड़ाई और बोलअ कि, “ज़रूर अह आदमीं त धरमीं।”
\v 48 और लोगे भीड़ ज़ुंण तिधी भाळै तै आऐ दै इहय भाळी नाठै हीका पटाकदी घरा लै।
\v 49 प्रभू यीशूए सोभ भेतू-बछ़ैणूं और ज़ुंण बेटळी गलीला का प्रभू सेटा आई, तिंयां ती दूर खह्ळुई करै भाळी लागी दी।
\s यीशू दाबी डाहणअ
\r (मत्ती 27:57-61; मरकुस 15:42-47; यूहन्ना 19:38-42)
\p
\v 50 और एक युसुफ नांओं एक मंत्री सज्जन और धरमीं माह्णूं त।
\v 51 और सह निं तिन्नें बच़ारा और कामां का खुश थिय। सह त यहूदिए नगरी अरिमतिओ रहणैं आळअ और सह त परमेश्वरे राज़ा न्हैळअ लागअ द।
\v 52 सह पिलातुसा सेटा लै नाठअ और तेऊ मांगी तेऊ का प्रभू यीशूए लाश।
\v 53 और लाह्स तेऊ क्रूसा का धरनीं थुआळी और च़ादरा दी पळेटी और कब्रा दी दाबी ज़ुंण भीळी दी ती कोती दी और तेथ निं कोहै त डाहअ द।
\v 54 सह धैळी ती फसहे तैरीए धैळी और सबते धैळी ती शुरू हणैं आळी।
\v 55 और तिन्नैं बेटळी ज़ुंण गलीला का आई दी थी, तिंयां पिछ़ू-पिछ़ू नाठी और सह कब्र भाळी और इहय बी कि लाह्स केई साबै डाही
\v 56 और तिन्नैं बापस फिरी करै खुशबूदार इत्र बणांअ और सबते धैळी तिन्नैं बच़नें साबै किय आराम।
\c 24
\s यीशूओ ज़िऊई उझ़णअ
\r (मत्ती 28:1-10; मरकुस 16:1-8; यूहन्ना 20:1-10)
\p
\v 1 पर हबते पैहली धैळी तिंयां दोती दोथी तिन्नां सुगन्धित च़िज़ा ज़ुंण तिन्नैं बणांई ती, तिन्नां निंई करै कब्रा सेटा लै नाठी।
\v 2 और तिन्नैं कै भाळअ कि पाथर आसा पोर्ही बदळअ द।
\v 3 और तिन्नैं भितरी भाळअ कि प्रभू यीशूए लाह्स बी निं इधी आथी।
\v 4 एसा गल्ला भाळी तिंयां झशकूई कि अह कै हुअ और हेरे, तिधी आऐ दूई मरध झलमलै झिकळै बाह्नै दै और तिंयां खह्ळुऐ तिन्नां सेटा।
\v 5 तिंयां ज़ांऊं डरी, और धरती बाखा मूँह ढोळी करै रही ता तिन्नैं दूई दूतै बोलअ, “तम्हैं ज़िऊंदै लोळी मूंऐं दै बिच़ै किल्है आसा लागी दी?
\v 6 सह निं इधी आथी, पर सह हुअ ज़िऊंदअ; आद करा कि ज़धू सह गलील नगरी थिय, तधू तेऊ कै बोलअ त,
\v 7 कि अह आसा ज़रूरी कि मांह्णूंओ शोहरू पापिए हाथै पळे और क्रूसा दी मरे और चिऊथै धैळै ज़िऊँदअ होए।”
\v 8 तैबै आई तिन्नां प्रभू खोज़ी दी गल्ला आद।
\v 9 और तिंयां तिधा का ठुहरी और तिन्नैं सारी गल्ला गैराह च़ेलै का और होरी सोभी का खोज़ी।
\v 10 ज़ुंणीं प्रेरिता का ईंयां गल्ला खोज़ी, तिंयां ती मरिअम मगदीलणीं, योअन्ना, याकुबे आम्मां मरिअम और होर बेटळी बी ती।
\v 11 पर तिन्नें गल्ला लागी तिन्नां होरी काहणीं ज़ेही और तिन्नैं निं तिन्नें गल्लो विश्वास किय।
\v 12 तैबै पतरस उझ़ुअ और कब्रा सेटा लै ठुहरअ और तिधी भाळै सिधै झिकलै पळै दै और ज़ुंण हुअ त तेता भाळी हुअ सह रहैन, और सह फिरअ घरा लै बापस।
\s इम्माऊसे बाता यीशू च़ेलै संघै
\r (मरकुस 16:12,13)
\p
\v 13 और तेसाई धैळी तिन्नां मांझ़ै दूई च़ेलै तै लागै दै इम्माऊस नाऊंऐं गराऊंआ लै नाशदै, सह त येरूशलेमा का कोई सात मील दूर।
\v 14 तिंयां तै इन्नां गले बारै आप्पू बिच़ै गल्ला करदै लागै दै ज़ुंण हूई ती।
\v 15 और ज़ांऊं तिंयां आप्पू बिच़ै गल्ला-बाता और पूछ़-ताछ़ करदै तै लागै दै, ता प्रभू यीशू आअ और तिन्नां संघै लागअ हांढदअ।
\v 16 पर तिन्नें आच्छी ती एही बंद कि तिंयां निं प्रभू बछ़ैणीं सकै।
\v 17 प्रभू तिन्नां का पुछ़अ कि,“तम्हैं कै गल्ला करा आप्पू मांझ़ै हांढदी-हांढदी? ” तिंयां खह्ळुऐ उदास ज़िहै।
\v 18 इहय शुणीं एकी क्लियोपास नाऊंऐ मांह्णूं बोलअ कि, “तूह कै येरूशलेमैं परदेसी एकै आसा कि ज़हा का इहय थोघ बी निं आथी कि इन्नांं धैळै येरूशलेमैं कै हुअ।”
\v 19 प्रभू तिन्नां का पुछ़अ कि, “कै गल्ला हुई?” तिन्नैं बोलअ इहय कि, “यीशू नासरीए बारै ज़ुंण परमेश्वर और सोभी लोगा नेळ काम और बच़ना दी सामर्थी और भबिशयबगता थिय,
\v 20 और सह धरमीं ढाकअ माहायाजकै और सरदारै कि तेऊ लै दैणीं मौतै सज़ा और सह मारअ तिन्नैं क्रूसा दी।
\v 21 पर हाम्हां ती आशा कि एऊ दैंणअ इस्त्राएला लै छ़ुटकारअ, और इन्नां गल्ला का लावा एसा घटणा हुअ आझ़़ चिऊथअ धैळअ।
\v 22 और हाम्हां बिच़ै कई बेटळीए गल्ला शुणीं झाखुऐ हाम्हैं होर बी, तिंयां नाठी दोती कब्रा दी और
\v 23 तिन्नां निं प्रभूए लाह्स तिधी भेटी और तिंयां बोला इहय कि तिन्नां भेटै तिधी स्बर्गदूत और तिन्नैं दुतै बोलअ कि यीशू हुअ ज़िऊंदअ।
\v 24 और म्हारै साथी मांझ़ै बी नाठै कई भाळै और ज़िहअ तिन्नैं बेटळी बोलअ त तिन्नैं बी भाळअ तिह्अई, पर सह नी भाळी तिन्नैं।
\v 25 तैबै प्रभू तिन्नां लै बोलअ, “हे निर्बुधिओ, भबिश्याबगते सारी गल्ला दी विश्वास करना लै मंदमत्तिओ!
\v 26 अह कै ज़रूरी नांईंं त आथी कि मसीह दुख भोगी करै आपणीं महिंमा लै नाशे?”
\v 27 तैबै प्रभू मूसा नबी और भबिशयाबगते कताबा का शुरू करी करै पबित्र शास्त्रा का आपणें बारै दी हुई दी सारी गल्लो अर्थ तिन्नां का समझाऊअ।
\p
\v 28 तेतरी ग्ऐ तिंयां तेऊ गराऊंआ नेळ पुजी, ज़ांऊं तिंयां तिधा लै नाशदै लागै ता तेऊए हांडणें साबा का च़लअ इहय पतअ कि सह च़ाहा तिन्नां का बी आजू नाशणअ।
\v 29 पर तिन्नैं बोलअ इहय कि, “हाम्हां संघै दै आझ़़ बैळी रहणैं ऐबै ग्ई साह्न पळी।” तैबै सह तिन्नां संघै नाठअ भितरा लै।
\v 30 ज़ांऊं सह तिन्नां संघै रोटी खांदअ बेठअ, ता तेऊ किय रोटी ढाकी करै धन्याबाद और रोटी चोळी करै लागअ तिन्नां लै दैंदअ।
\v 31 तैबै तिन्नें आच्छी खुल्ही और तिन्नैं बछ़ैणअ कि अह आसा प्रभू , पर प्रभू हुअ तिन्नें आच्छी सेटा का लोप।
\v 32 तैबै तिन्नैं आप्पू बिच़ै गल्ला की कि, “बाता हांढदी ज़ांऊं सह हाम्हां संघै गल्ला करदअ त लागअ द और पबित्र शास्त्र का अर्थ समझ़ाऊअ, ता इहय ता लागअ त कि आरा ईंयां गल्ला लागी शूणीं-शूंणीं दी?”
\v 33 और तिंयां नढैऊऐ उझ़ुऐ और राची भितरी पुजै तिंयां येरूशलेमै। तिन्नैं भाळै कि प्रभूए गैराह च़ेलै और होर साथी तै तिधी कठा हुऐ दै।
\v 34 तिंयां तै लागै दै बोलदै कि, “प्रभू हुअ सच्च़ी ज़िऊंदअ और शिमोना का बी शुझूअ।”
\v 35 तैबै तिन्नैं बी तिन्नां का बाता हुई दी गल्ला खोज़ी और इहय बी खोज़अ कि रोटी खांदी बारी हाम्हैं किय करै बछ़ैणअ।
\s यीशू च़ेलै का धेछणअ
\r (मत्ती 28:16-20; मरकुस 16:14-18; यूहन्ना 20:19-23; प्रेरित 1:6-8)
\p
\v 36 तिंयां तै इन्नां गल्ला करदैई लागै दै कि प्रभू यीशू खह्ळुअ आप्पै तिन्नां बिच़ै और तिन्नां लै बोलअ कि, “तम्हां लोळी शांती हुई।”
\v 37 पर तिंयां सोभ डरै, हैळुऐ और तिन्नैं समझ़अ कि हाम्हां का धेछुअ भूत।
\v 38 प्रभू तिन्नां लै बोलअ कि, “तम्हैं किल्है हैळुऐ और थारे मनैं किल्है आसा शक।
\v 39 मेरै हाथा और मेरै पैरा भाळा, कि हूँ आसा सहैई; मूँह छ़ूँआ, किल्हैकि आत्मां दी निं हाडी मास हंदअ ज़ुंण हाडी मासा तम्हैं मुखा भाळा।”
\p
\v 40 इहय बोली करै प्रभू तिन्नां का आपणैं हाथ पैर रहैऊऐ।
\v 41 ज़ांऊं तिन्नां खुशीए मारै निसअ भरोसअ ह्ई और तिंयां हुऐ रैहैन-टैन, ता प्रभू तिन्नां का पुछ़अ कि, “तम्हां का खाणां लै बी आसा किज़ै?”
\v 42 तिन्नैं दैनअ भूज़ी दी माह्छ़लीए एक टांक।
\v 43 और प्रभू यीशू मसीह तिन्नां सह्मनै ढाकी और खाई।
\v 44 तेखअ प्रभू तिन्नां लै बोलअ, “ईंयां आसा मेरी तिंयां गल्ला ज़ुंण मंऐं तम्हां संघै रही करै तम्हां का खोज़ी ती कि, अह आसा ज़रूरी कि ज़ेतरी बी गल्ला, मूसा नबीए व्यवस्था और भबिशयाबगते भज़नें कताबा दी मेरै बारै ज़ुंण गल्ला लिखी दी आसा, तिंयां पूरी होए।”
\p
\v 45 तेबै प्रभू पबित्र शास्‍त्र समझ़णा लै तिन्नें बुधी खोल्ही।
\v 46 प्रभू तिन्नां लै बोलअ, “इहय आसा लिखअ द कि मसीह भोगणअ दुख और चिऊथै धैळै हणअ मरी करै ज़िऊंदअ,
\v 47 और येरूशलेमा ओरी सोभी ज़ाती बिच़ै हणअ मन फिराव और पाप क्षमा करनेओ परच़ार तेऊए नाऊंऐं।
\v 48 तम्हैं आसा इन्नां सोभी गले गुआह।
\v 49 और भाळा, ज़ुंण प्रतिज्ञा मेरै बाप्पू की दी आसा, सह उतारनिं मूँह तम्हां लै और ज़ेभै तैणीं तम्हैं स्बर्गा का सामर्थ निं भेटे, तेभै तैणीं रहै एसाई नगरी।”
\s यीशूओ स्वर्गा लै नाशणअ
\r (मरकुस 16:19,20; प्रेरित 1:9-11)
\p
\v 50 तेखअ निंयैं प्रभू यीशू तिंयां सोभ बेतनियाह तैणीं बागै और आपणैं हाथ च़की करै दैनी तिन्नां लै आशीष।
\v 51 और आशीष दैंदी-दैंदी हूअ तिन्नां का अलग और तिन्नें आच्छी सह्मनै च़कअ प्रभू यीशू स्बर्गा लै।
\v 52 और तिन्नैं प्रभू सेटा माथअ टेकअ और बडी खुशी संघै फिरै येरूशलेमा लै बापस
\v 53 और धैळ ह्आ तै तिंयां मांदरै कठा और करा तै परमेश्वरे स्तुती।
