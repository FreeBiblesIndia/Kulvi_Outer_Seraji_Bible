\id MAT Kulvi Outer Seraji Bible
\ide UTF-8
\rem Copyright Information: Creative Commons Attribution-ShareAlike 4.0 License
\h मत्ती
\toc1 मत्ती लिखअ द सुसमाच़ार
\toc2 मत्ती
\mt1 MATTHEW
\mt1 मत्ती
\is भूमिका
\ip मत्ती लिखअ द सुसमाच़ार दैआ इहय संदेश कि यीशू मसीहा ई आसा सह उध्दारकर्ता ज़सरै बारै पैहलैई का ती भविष्यवाणीं हूई दी। परमेश्वरै पराणैं नियमा दी हज़ारो साल पैहलै आपणैं लोगा संघै ज़ुण वाचा की ती सह की तेऊई उध्दारकर्ता करै पूरी। अह शुभ संदेश निं सिधअ तिन्नां यहूदी लोगा लै आथी, ज़सा बिच्च़ै यीशू धाची-पाळी होछ़ै का बड़अ हुअ, पर अह आसा सारै संसारा लै।
\ip मत्ती लिखअ द सुसमाच़ारो आसा बङ़ै धैन-मन लाई रह-तह किय द। एते शुरूआत ह्आ यीशू मसीहे ज़ल्में विवरणा का, तेखअ आसा तेऊए बपतिस्मैं और परिक्षा हणेंओ वर्णण, एता बाद आसा गलील प्रदेसै प्रच़ार करनअ, शिक्षा दैणीं और बमारा लै चंगाई दैणें सेऊआ करनेंओ वर्णण। एता बाद आसा एऊ सुसमाच़ारा दी यीशूए गलीला का यरूशलेम तैणीं यात्रा होर यीशूए ज़िन्दगीए आखरी हप्तै घटी दी घटणांओ वर्णण, ज़ेते पराकाष्ठा आसा तेऊओ क्रूसा दी छ़ढाऊणअ और मरी करै ज़िऊंदै हणअ।
\ip एऊ सुसमाच़ारा दी आसा यीशू एक महान गूरूए रूपै दर्शाऊअ द। तेऊ आसा परमेश्वरे व्यवस्था बखान करनेंओ हक और सह दैआ परमेश्वरे राज़े शिक्षा। तेऊए शिक्षा आसा पांज़ा बाखा बांडी दी: (1) पहाड़ी उपदेश आसा, ज़ुण स्वर्गराज़ा दी रहणैं आळै लोगे च़ाल-च़लण, फर्ज़, खास हक, और आखरी आशे बारै ( अध्याय 5-7 ); (2) बाराह च़ेलै सेवकाई लै सखाऊणैं ( अध्याय 10 ); (3) स्वर्ग राज़े बारै दृष्टांत ( अध्याय 13); (4) च़ेले हणेंए बारै शिक्षा ( अध्याय 18); और (5) स्वर्ग राज़े एछणैं और आझ़़कालकै जुगे बनाश हणेंए बारै शिक्षा ( अध्याय 24, 25 )।
\iot रूप-रेखा
\io1 खानदान और यीशू मसीहो ज़ल्म 1:1-2:23
\io1 यूहन्ना बपतिस्मैं दैणैं आळेए सेऊआ काम 3:1-12
\io1 यीशूओ बपतिस्मअ और परीक्षा 3:13-4:11
\io1 गलीलै यिशूए ज़नसेऊआ 4:12-18-28
\io1 गलीला का येरूशलेमा तैणीं यात्रा 19:1-20:34
\io1 यरूशलेमैं आखरी हप्तअ 21:1-27:66
\io1 प्रभू यीशूओ मरी करै ज़िऊंदै हणअ और धेछणअ 28:1-20
\c 1
\s यीशुओ खानदान
\r (लूका 3:23-38)
\p
\v 1 अब्राहमें शोहरू, दाऊदे शोहरू, यीशू मसीहो खानदान।
\v 2 अब्राहमा का हुअ इसहाक, इसहाका का हुअ याकुब और याकुबे हुऐ यहूदा और तेऊए होर भाई।
\v 3 यहूदा का हुअ फिरिस, ता, यहूदा और तेऊए लाळी तामारा का हुअ ज़ोरह; ता, फिरिसा का हुअ हिरोन और तेऊ का हुअ एराम।
\v 4 एरामा का हुअ अमीनादाब, ता अमीनादाबा का हुअ नहशोन और तेऊ का हुअ सलमोन।
\v 5 सलमोन और तेऊए लाळी राहाबा का हुअ बोअज ता बोअज और तेऊए लाळी रुता का हुअ आबेद, और आबेदा का हुअ यिशै
\v 6 और यिशैओ शोहरू त दाऊद राज़अ। दाउदो शोहरू सुलैमान हुअ तेसा बेटळी का ज़ुंण पैहलै उरियाह सैनापतिए लाळी ती।
\p
\v 7 सुलैमाना का हुअ रहबाम, रहबामा का हुअ अबिआह, अबियाह का हुअ आसा,
\v 8 आसा का हुअ यहोशापात, ता यहोशापाता का हुअ योराम और योरामा का हुअ उज़ियाह।
\v 9 उज़ियाह का हुअ योताम ता योतामो हुअ आहाज़ और अहाजा का हुअ हिज़कियाह।
\v 10 हिज़कियाह का हुअ मनशिह और तेऊ का हुअ आमोन और आमोना का हुअ योशियाह।
\v 11 बेबूले गुलामी दी नाशदी बारी हुअ योशियाह का यकुनया और तेउए होर भाई।
\p
\v 12 बेबूले गुलामी दी नाशी करै हुअ यकुनया ता तेऊ का हुअ शालतिएल और शालतिएला का हुअ ज़रूबाबिल।
\v 13 ज़रूबाबिला का हुअ अबिहूद ता अबिहूदा का हुअ इल्याकीम और इल्याकिमा का हुअ अजोर।
\v 14 अजोरा का हुअ सदोक ता तेऊ का हुअ अखीम और अखीमा का हुअ इलीहूद।
\v 15 इलिहूदा का हुअ इलियाजर ता तेऊ का हुअ मतान और मताना का हुअ याकुब।
\v 16 याकुबा का हुअ युसुफ; ज़ुंण मरिअमों लाळअ त; ज़सा का प्रभू यीशू मसीह हुअ।
\p
\v 17 अब्राहमा का दाऊदा तैणीं हुई कुल च़ौदा पोस्ती, ता दाऊदा का बेबुले गुलाम हणै तैणीं बी हुई च़ौदा पोस्ती और तिधा का यीशू मसीहे ज़ल्मा तैणीं बी हुई च़ौदा पोस्ती।
\s यीशूओ ज़ल्म
\r (लूका 1:26-38; 2:1-7)
\p
\v 18 ज़धू यीशू मसीहो ज़ल्म हुअ, सह हुअ इहय करै कि ज़ांऊं तेऊए आम्मां मरिअमे बरनी युसुफा संघै लाई, ता तिन्नेंं कठा हणै का पैहलै हुई मरिअम पबित्र आत्मां करै गुरभणीं।
\v 19 तेसरअ लाळअ यसुफ त धरमी आदमीं, सह निं च़ाहंदअ त तेसा बदनाम करनअ और तेऊ‍ किय च़ुप-च़ुपै तेसा छ़ाडणेंओ बच़ार।
\v 20 ज़ांऊं सह इन्नांं गल्ला सोच़दअ त लागअ द, ता परमेश्वरो एक स्वर्गदूत तेउए सुपनैं धेछुअ और तेऊ दुतै युसुफा लै बोलअ, “हे युसुफ, दाउदे शोहरूआ, तूह निं मरिअमा संघै बैहा करनै का डरी, अह आसा पबित्र शोहरी, किल्हैकि ज़ुंण तेसे गर्भा दी आसा, सह आसा पबित्र आत्मां करै तेसा भितरी।
\v 21 तेसरअ हणअ एक शोहरू और तूह डाहै तेऊ नांअ 'यीशू', तेऊ दैणअ आपणैं लोगा लै पापमुक्त करी करै मोक्ष।"
\p
\v 22 इहय हुअ तै, कि ज़ुंण वाणीं भबिष्याबाणीं करनै आळै बोलअ त सह हणअ त पूरअ कि,
\v 23 “हेरा, एक कुंआरी हणीं गुरभणीं; ता, तेसा दैणअ एकी शोहरू लै ज़ल्म और तेउओ नांअ डाहणअ "इम्मानुएल" तेतो अर्थ आसा इहय कि ‘परमेश्वर आसा हाम्हां संघै।’
\v 24 यसुफ निंजा का उझ़ुअ और ज़िहअ सबर्गदुतै तेऊलै सुपनैं बोलअ थिय, तेसा गल्ला मनी करै किय तेउ मरिअमा संघै बैह;
\v 25 और ज़ेभै तैणीं तेसरअ शोहरू नांईंं हुअ, तेभै तैणीं निं तेसा संघै कठा सुतअ आथी तेऊ डाहअ तेऊ शोहरूओ नांअ यीशू॥
\c 2
\s जोतषिओ एछणअ
\p
\v 1 ज़धू यहूदिया देशै, बेतलेहमै गराऊंऐं यीशू मसीहो ज़ल्म हुअ, ता तिन्नां धैळै त तेऊ देशै हेरोदेस राज़ेओ राज़। ता पुर्बा देशा का आऐ येरूशलेमा लै जोतशी और तिधी पुजी करै लागै तिंयां इहय पुछ़दै कि,
\v 2 “एऊ दैशै आसा हुअ द यहूदिए राज़ेओ ज़ल्म; सह किधि ज़िहअ हुअ? हाम्हैं भाळअ पुर्बा बाखा तेऊओ तारअ और हाम्हैं आसा आऐ दै तेऊ सेटा माथै टेकदै।”
\v 3 तिन्नां जोतषीए इन्नां गल्ला शुणीं करै हेरोदेस राज़अ और सारै येरूशलेम नगरीए लोग डरै,
\v 4 हेरोदेस राज़ै बी नढैऊऐ सारै माहायाजक, शास्त्री, पंडित परोहत कठा किऐ और तिन्नां का पुछ़अ कि, "थारै शास्त्रे साबै मसीहो ज़ल्म किधी सका ह्ई?"
\v 5 तिन्नैं सोभी राज़ै लै बोलअ कि “शास्त्रा दी आसा भविष्यवक्ता इहय लिखअ द कि मसीहो ज़ल्म हणअ बेतलेहम गराऊंऐं।” एथ आसा इहय लिखअ द कि
\p
\v 6 “हे बेतलेहम, ज़ुंण तूह यहूदा देशा दी आसा, तूह निं कोई साबै बी यहूदे राज़ै का होछ़अ आथी, किल्हैकि ताखा निखळणअ एक मालक इहय, तेऊ करनी मेरी परज़ा इस्त्राएलिए रखवाळी।”
\p
\v 7 तैबै हेरोदेस राज़ै तिंयां जोतशी पंडत च़ुप-च़ुपै आप्पू सेटा लै शादै और तिन्नां लै बोलअ इहय कि, “तम्हां तारअ ठीक-ठीक केसा घळी धेछुअ त?”
\v 8 ता तेऊ तिंयां इहय बोली बेतलेहमा लै भेज़ै कि, तिधी नाशी करै तम्हैं ठीक-ठिक पतअ करै कि तेऊ शोहरऊओ ज़ल्म किधी हुअ, और ज़ांऊ सह भेटे, ता मुल्है बी करै फैळअ, तै नाशणअ मूँबी तेऊ सेटा लै माथै टेकदै।
\p
\v 9 तिन्नैं जोतषी बी राज़ेए ईंयां गल्ला शुणीं और तिंयां लागै तेऊ सेटा का बेतलेहमा गराऊंआ लै हांढदै, ता ज़ुंण तारअ तिन्नैं पुर्बा दिशा दी भाळअ त, सह लागअ सरगै तिन्नां का आजू-आजू हांढदअ ता तिंयां लागै तेऊ पीछ़ू-पिछ़ू हांढदै और सह तारअ खह्ळूअ ठीक तेसा ज़ैगा परैंदै ज़िधी तेऊ शोहरूओ ज़ल्म थिय हुअ द।
\v 10 तेऊ तारै भाळी हूऐ तिंयां बडै भारी खुशी।
\v 11 तिंयांं तेऊ घरै नाठै ज़िधी यीशू मसीहो ज़ल्म त हुअ द। तिन्नैं सह शोहरू तेऊए आम्में भोसळै भाळअ और तिन्नैं उटी बाखा पळी करै माथअ टेकअ और सोभ लागै तेऊए भगती करदै। तैबै तिन्नैं आपणी-आपणी बोझ़ळी खोल्ली और तेता का सुंन्नअ-रुपअ, लोआन, गंधरस और कई च़िज़ा भेंट की।
\v 12 एता बाद दैनी तिन्नां लै परमेश्वरै सुपनैं चतैनगी कि हेरोदेस राज़ै सेटा लै निं बापस नाशी, तिंयां बी तिधा का उझ़ूऐ और तिंयां नाठै दुजी बाता आपणै देशा लै।
\s मिस्र देशा लै नाशणअ
\p
\v 13 तिन्नां नाशणै का बाद प्रभूओ एक सबर्गदूत युसुफे सुपनै आअ, और तेउ दूतै बोलअ युसुफा लै इहय कि, “हे युसुफ, खळअ उझ़ू, एऊ शोहरू और एऊए आम्मां संघा निंई करै भाग इधा का मिस्त्र देशा लै और ज़ेभै तैणीं ताल्है हूँ आप्पै निं बोलूं, तभै तैणीं रहै तिधी, किल्हैकि हेरोदेस राज़अ आसा लागअ द एऊ शोहरू लोळअ और तेऊ आसा लाअ द अह मारी पाई।
\p
\v 14 युसुफ बी इन्नां गल्ला शुणीं राची भितरी उझ़ुअ और मरिअम और सह शोहरू संघा निंयंं और तिंयां भागै तिधा का मिस्त्र देशा लै।
\v 15 ज़ांऊं तैणीं हेरोदेस राज़अ मूँअ निं आथी, तेभै तैणीं रहै तिंयांं तिधी। अह हुअ तै कि शास्त्रा दी भबिष्याबाणीं करनै आळै ज़ुंण बच़न बोलअ द थिय, सह पुरअ होए कि “मंऐं शादअ आपणअ शोहरू मिस्त्र देशा लै।”
\p
\v 16 ज़ांऊं हेरोदेस राज़ै भाळअ कि जोतषी दैनअ तेऊलै धोखअ, ता तेऊ आई बडी भारी रोशै और आपणीं फ्ऊज़ भेज़ी करै तेऊ जोतषी का पुछ़ै दी ठिक-ठिक तेसा घळी हुऐ दै बेतलेहम और तेता ओरी-पोरी गराऊंऐं हुऐ दै शोहरू; ज़ुंण दूई बर्शे या तेता का होछ़ै थियै तिंयां पाऐ तेऊ सोभ मारी।
\v 17 तैबै ज़ुंण बच़न यिर्मयाह भबिष्याबाणीं करनैं आळै बोलअ त सह हुअ पूरअ कि:
\p
\v 18 “रामाह दी शुह्णुई मरगे नाद और बडअ भारी मखाण पळअ, ता राहेल आसा लागी दी आपणैं शोहरूए तैणीं लेरदी, सह निसी केही च़ुफुई, किल्हैकि तिंयां निं ऐबै रहै आथी।”
\s मिस्र देशा का बापस फिरनअ
\p
\v 19 हेरोदेस राज़ै मरी करै आअ प्रभूओ सबर्गदूत भी मिस्त्र देशै युसुफे सुपनै दी और तेऊ दुते तेऊ लै बोलअ,
\v 20 “हे युसुफ, खळअ उझ़ू और एऊ‍ शोहरू और एऊऐ आम्मां निंऊं इस्त्राएला लै बापस, ज़ुंण एऊ शोहरू मारनअ‍ च़ाहा त, सह गअ ऐबै मरी।”
\v 21 सह बी तिधा का उझ़ूअ और तिन्नां संघा ल्ई करै आअ इस्त्राएल देशा लै बापस।
\v 22 पर ज़ांऊं तेऊ इहय शुणअ कि हेरोदेसा बाद आसा बणअ द तेऊओ शोहरू अखिलाउस इस्त्राएल देशै राज़अ, ता युसुफ डरअ तिधा नाशणै का। तैबै युसुफा सुपनै दी परमेश्वरे चतैनगी भेटी और तिधा का नाठअ सह गलील देशा लै
\v 23 और तिधी लागअ सह नासरथ नांऊंए एकी गराऊंऐ रहंदअ। इहय हुअ तै कि शास्त्रा दी भबिष्याबाणीं करनै आळै बोलअ द बच़न पूरअ होए कि, “तेऊ नांअ पळणअ नासरी।”
\c 3
\s यहुन्ना बपतिस्मैं दैणैंआळअ
\r (मरकुस 1:1-8; लूका 3:1-18; यूहन्ना 1:6-8, 15-34)
\p
\v 1 तिन्नां धैळै त यहून्ना बपतिस्मै दैणै आळअ यहूदिया देशै बणैं उज़ाळ ज़ैगा दी रही करै इहय परच़ारा करदअ लागअ द कि,
\v 2 "आपणअ मन बदळा, सबर्गो राज़ गअ नेळ एछी।"
\v 3 अह आसा त सहई ज़सरै बारै याशायाह भबिष्याबाणीं करनै आळै बोलअ त कि, “बणैं उज़ाळ ज़ैगा दी आसा लागअ द एक हाका लाई बोलदअ कि, प्रभूओ रसतअ बणांआ और तेऊए सळका करा सिधी।"
\p
\v 4 अह यहून्ना बाह्ना त घेरी ऊँटे उने झिकळै और च़ांभळे झ़ोळी, और खाणा लै खाआ त सह बणै रैटै घोला और मखीर।
\v 5 तैबै येरूशलेमा का, सारै यहुदिआ का और ज़रदण नदी ओरी-पोरी रहणै आळै सारै लोग आऐ यहून्ना सेटा लै;
\v 6 और तिन्नैं आपणै पापा का मन फरेऊई करै ज़रदण नदी दी तेऊ का बपतिस्मअ (ज़ल दिक्षा) ल्अ।
\p
\v 7 जांऊं तेऊ कई यहूदी और फरीसी ज़ातीए लोग आप्पू सेटा लै बपतिस्मैं लंदै एछदै भाळै, तैबै तेऊ तिन्नां लै बोलअ, “हे शपैळे शोहरूओ, तम्हां का कुंणीं खोज़अ कि ज़ै बिपती च़ाली एछी, तेता का भागा?
\v 8 मना बदळणै जोगी फळ ता आणा आपणी ज़िन्दगी दी!
\v 9 और आपणैं-आपणैं मनैं निं तम्हैं इहय सोच़ा कि म्हारअ मूळ आसा अब्राहम, हूँ आसा लागअ द तम्हां लै बोलदअ कि परमेश्वर सका इन्नांं पथरा का बी अब्राहमा लै शोहरू पैदा करी,
\v 10 खराळअ आसा हेरअ द बूटे गोधै डाही, एते तैणीं कि ज़ुंण रांबळअ फळ नांईंं दैआ, सह पाणअ काटी और आगी जैंदरी पाणअ दह्ही।
\p
\v 11 हूँ ता दैआ तम्हां लै पाणीं करै मना बदळणेंओ बपतिस्मअ, पर ज़ुंण मूँह बाद एछणै आळअ आसा, सह आसा मुखा बडअ महान; हूँ निं तेऊए बूटा च़कणै जोगी बी आथी, तेऊ दैणअ तम्हां लै पबित्रआत्मा और आगी करै बपतिस्मअ।"
\v 12 “तेऊओ शूप आसा तेऊए हाथै, और तेऊ करनी आपणैं खह्ळे राम्बळै करै सफाई, और नाज़ ता करनअ तेऊ खुडी कठा, पर भुखलअ पाणअ तेऊ एही आगी जैंदरी दह्ही, ज़ुंण आग कधी निं हिशदी आथी।"
\s यूहन्नें हाथै प्रभू यीशूओ बपतिस्मअ
\r (मरकुस 1:9-11; लूका 3:21,22; यूहन्ना 1:31-34)
\p
\v 13 और यीशू मसीह बी आअ गलीला का यहून्ना सेटा लै ज़रदण नदीए कनारै बपतिस्मैं लंदअ।
\v 14 पर यहून्ना लागअ इहय करै तेऊ रोकदअ कि, "हे प्रभू, तूह किल्है आअ मूँह सेटा बपतिस्मैं लंदअ? मूँह लागा हथू तेरै हाथै पै बपतिस्मअ लणअ।"
\v 15 यीशू तेऊ लै उत्तर दैनअ, कि एसा गल्ला दै हणै, हाम्हां लागा धर्म-कर्म एऊई रबाज़े साबै पूरअ करनअ, इहयई ठिक बी ह्आ। तैबै जाई करै यहून्ना तेऊए गल्ल मनी।
\v 16 ज़ांऊं यीशू मसीह बपतिस्में डुबकि दैई करै पांणीं का उझै निखळअ, ता हेरा-हेरी यहून्ना भाळअ इहय कि तेऊ लै सरग खुल्हअ; और परमेश्वरे पबित्रआत्मां भाळी एछदी कबूतरे रुपै तेऊ परैंदै।
\v 17 और एक आकाशबाणीं हुई कि, “अह आसा मेरअ प्यारअ शोहरू और एऊ का आसा हूँ बडअ भारी खुशी।”
\c 4
\s यीशूए परिक्षा
\r (मरकुस 1:12:लूका 4:1-13)
\p
\v 1 तेसाई घळी पबित्रआत्मां निंयंं यीशू मसीह कराहणैं उज़ाळ ज़ंगला लै, ताकि शैतान तेऊ परखी सके।
\v 2 यीशू मसीह रहअ‍ च़ाह्ळी धैळै और च़ाह्ळी राची निराहार, और च़ाह्ळी धैळै बाद आई तेऊ भुखै।
\v 3 तैबै परखणैं आळै प्रभू यीशू लै बोलअ, “ज़ै तूह परेमेशबरो शोहरू आसा, तै बोल तूह इन्नां पाथरा लै इहय कि रोटी बण?”
\v 4 प्रभू यीशू तेऊ लै ज़बाब दैनअ कि, “पबित्र शास्त्रा दी आसा लिखअ द इहय कि मांह्णूं निं सिधअ रोटी करै ज़िंऊंदअ, पर परमेश्वरे खाखा का निखलळै दै हर बोला करै सका सह ज़िंऊंदअ रही।”
\p
\v 5 तैबै शैतानै सह पबित्र नगरी लै निंयंं और मांदरे पुंडरी दी खळअ करी करै
\v 6 तेऊ लै बोलअ, “ज़ै तूह परमेश्वरो शोहरू आसा, तै बधळू आपणैं आप ईधा का उंधै, किल्है कि इहय बी आसा शास्त्रा दी लिखअ द कि परमेश्वरा छ़ाडणैं सबर्गदूत तेरी सेओआ टैहली करदै और तिन्नां च़कणअ तूह हाथो हाथ, ताकि तेरै पैरै ठोह्ळ ना लागे।”
\v 7 यीशू तेऊ लै बोलअ, “शास्त्रा दी आसा इहय बी लिखअ द कि तूह निं आपणै पिता परेशबरा परखदअ लागी।”
\p
\v 8 तेखअ निंअ शैतानै सह एकी उछ़टी धारा दी और तेऊ यीशू का सारै संसारो सुख भोग रहैऊई करै बोलअ,
\v 9 “ज़ै तूह मूँह सेटा माथअ टेके, ता मूँह दैणीं ईंयां सोभै गल्ला ताल्है।”
\v 10 तैबै यीशू शैताना लै बोलअ, “हे शैतान मेरी नज़रा का हअ दूर, पबित्र‍ शास्त्रा दी आसा लिखअ द कि तूह टेकै सिधअ आपणैं पिता परमेश्वरा सेटा माथअ और सिधी तेऊए ई भगती करै।”
\v 11 तैबै शैतान प्रभू यीशू सेटा का भागअ और सबर्गदूत लागै प्रभू यीशूए सेऊआ टैहली करदै।
\s यीशूए सेऊआ च़ाकरीए शुरूआत
\r (मरकुस 1:14,15; लूका 4:14,15,31)
\p
\v 12 ज़ांऊं यीशू मसीह‍ शुणअ कि यहून्ना बपतिस्मैं दैणै आळअ पाअ कैदखानै दी, ता सह नाठअ गलील देशा लै
\v 13 और नासरत गराऊंआ छ़ाडी कफरनूंहमैं दरैऊए कनारै लागअ ज़बलून और नपतालीए देशै रहंदअ;
\v 14 ताकि याशायाह भबिष्याबाणीं करनैआळेओ बच़न पूरअ होए कि,
\v 15 “ज़बलून और नप्तालीए देशै, दरैऊऐ रसतै, ज़रदण नदी सेटा, गलील देशै, दुजी ज़ातीए लोग;
\v 16 ज़ुंण न्हैरै दी बेठै दै थियै, तिन्नैं भाळअ बडअ च़मकदअ प्रैशअ और ज़ुंण तेऊ देशै मौते छ़ैली दी बेठै दै थियै, तिन्नां दी च़मकअ प्रैशअ।”
\v 17 तधा पोर्ही किय यीशू मसीह इहय परच़ार करनअ शुरू कि, “पापा का बदळा आपणै मन, सबर्गो राज़ आअ नेळ।
\s पैहलै च़ेलै शादणैं
\r (मरकुस 1:16-20; लूका 5:1-11; यूहन्ना 1-35-42)
\p
\v 18 यीशू मसीह गलील दरैऊए करनारै घुमदी-फिरदी दुई भाई, माह्छ़ली ढाकणै आळै, शिमोन ज़सा लै पतरस बोला, और तेऊओ भाऊ आंदरिआस भाळै दरैऊआ दी माह्छ़ली ढाकणा लै ज़ाळा पांदै,
\v 19 और प्रभू यीशू तिन्नां का बोलअ, “एछा, हूँ बणांऊं तम्हां आदमीं ढाकणै आळै।”
\v 20 ता तिंयां बी लागै नढैऊऐ आपणैं ज़ाळ छ़ाडी यीशू मसीह पिछ़ू हांढदै।
\p
\v 21 तिधा का आजू नाशी करै यीशू दुई होर भाई, याकूब और तेऊओ भाऊ यहून्ना, तिंयां तै लागै दै आपणै बाप्पू ज़बदी संघै किश्ती परैंदै बेशी ज़ाळा च़फळदै, प्रभू यीशू तिंयां बी भाळै, और तेऊ तिंयां बी शादै,
\v 22 ता तिंयां बी लागै नढैऊऐ आपणैं बाप्पू‌ छ़ाडी यीशू मसीह पिछ़ू हांढदै।
\s यीशूए रोगी ठीक करनैं
\r (लूका 6:17-19)
\p
\v 23 यीशू हांडअ-फिरअ सारै गलील देशै, और कई सभा दी उपदेश दैनै, ता सबर्ग राज़े खुशखबरी शणाऊंई और लोगै हर परकारे दाह बमारी रहअ ठीक करदअ लागी।
\v 24 इहय करै सारै सिरिआ देशै गराऊंऐ फैलअ यीशू मसीहो जश; और लोग ज़ुंण कई बमारी दी, दुखा दी और कोई दी थिय भूत-परेत शाचअ द, और मिर्गिए बमारी आळै थियै, तिंयां यीशू मसीह सेटा लै आऐ, और प्रभू यीशू मसीह कियै तिंयां सोभ राम्बळै
\v 25 और बडै भारी लोगे छ़ुंड, आऐ गलील, दिकापुलिस, येरूशलेमा, यहूदिया, और जरदण नदी पारा बाखा का प्रभू यीशू मसीह पिछ़ू।
\c 5
\s यीशूओ धारा परैंदै उपदेश
\p
\v 1 यीशू मसीह भाळअ कि बडै भारी लोग आऐ; ता सह बेठअ धारठी परैंदै और च़ेलै बी आऐ तेऊ सेटा लै।
\v 2 तैबै यीशू मसीह ज़ोरै-ज़ोरै तिन्नां लोगा लै उपदेशा दैंदअ लागअ कि
\p
\v 3 “धन्य आसा तिंयां, ज़ुंण मने भोळै आसा, सबर्गो राज़ आसा तिनों।”
\p
\v 4 “धन्य आसा तिंयां ज़ुंण शोग करा, तिन्नां लै भेटणीं शांती।”
\p
\v 5 “धन्य आसा तिंयां ज़ुंण नम्र आसा, तिंयां हणैं एसा धरतीए अधिकारी।”
\p
\v 6 “धन्य आसा तिंयां, ज़ुंण धर्में भुख्खै आसा, तिंयां रज़ैऊणैं।”
\p
\v 7 “धन्य आसा तिंयां ज़ुंण दैया करा, तिन्नां लै बी हणीं दैया।”
\p
\v 8 “धन्य आसा तिंयां, ज़सरै मनै कोई कपट निं आथी, तिन्नां भेटणअ परमेश्वर।”
\p
\v 9 “धन्य आसा तिंयां ज़ुंण मेल-मलाप करा, तिंयां हणैं परमेश्वरे पुत्र।”
\p
\v 10 “धन्य आसा तिंयां ज़सा लै धर्म करी करै लोग दुख दैआ, सबर्गो राज़ आसा तिन्नां लै।”
\p
\v 11 “धन्य आसा तम्हैं, ज़ेभै तम्हां लै लोग मूँह पिछ़ू च़लणें बज़ह झ़ुठअ बोली करै थारै बरोधा दी हर प्रकारो बुरअ बरताअ करे,
\v 12 तेभै रहै तम्हैं खुशी दी मगन किल्हैकि तम्हां भेटणीं सबर्गै बडी नांम, किल्हैकि तिन्नैं ज़ुंण तम्हां का पैहलै भलै मांह्णूं भबिष्याबाणीं करनै आळै तै, तिन्नां लै बी दैनअ तिन्नैं इहयई दुख कशट।”
\s लूण और लाटू
\r (मरकुस 9:50; लूका 14:34, 35)
\p
\v 13 “तम्हैं आसा संसारा दी लूण'; पर ज़ै लूणों सुआद लुणअ नांईंं रहे, ता तै सह किज़ू करै करनअ लूणअ।” तेखअ निं तेता ढेका शोटणैं का सुआई किछ़ै काम रहंदअ।
\v 14 “तम्हैं आसा संसारा लै प्रैशअ, ज़ुंण गरांअ धारा परैंदै बसअ द होए, सह धेछिआ सोभी का।
\v 15 लोग निं लाटू ज़ाळी करै दिऊटा हेठै डाहंदै पर तेऊ डाह तेता परैंदै, ताकि सारै घरै प्रैश्अ होए।
\v 16 ठीक इहयई थारअ प्रैशअ बी लोळी होरी लोगा सह्मनै च़मकअ कि तिंयां थारै भलै कामां भाळी थारै पिता परमेश्वरे, ज़ुंण स्बर्गै आसा, तेऊए बड़ाई करे।
\s व्यवस्थे शिक्षा
\p
\v 17 “इहय निं समझ़ा कि हूँ आसा आअ द बिधि बधाना और शास्तरा नाश करदअ, पर हूँ आसा आअ द तिन्नां पूरै करदअ।
\v 18 हूँ खोज़ा तम्हां का सच्च़ाई कि ज़ेभै तैणीं अह सरग और धरती खतम ना होए, तेभै तैणीं बिधी बिधाना दी लिखी दी एक मात्रा और एक बिंदू बी पूरा ह्ए बिणा निं टळणअ।”
\v 19 “तैहीता ज़ुंण बी इन्नां होच्छ़ी का होच्छ़ी आज्ञा का एक बी चोळे, और तिहअई लोगा का सखाऊए, सह हणअ सबर्ग राज़ा दी सोभी का होछ़अ; पर ज़ुंण कोई तिन्नां आज्ञा मने, और तिन्नां होरी का बी सखाऊए सह हणअ सबर्ग राज़ा दी सोभी का महान,
\v 20 किल्हैकि हूँ खोज़ा तम्हां का सच्च़ाई कि ज़ै थारै धर्म-कर्म इन्नांं शास्त्री और फरीसी का बढ़कर ना होए, तै निं तम्हैं सबर्ग राज़ा दी कधी नाशी सकदै।”
\s क्रोध और हत्या
\p
\v 21 “तम्हैं आसा शुणीं दी ईंयां गल्ला कि पराणैं ज़मानेंए लोग बोला तै इहय कि हत्या निं करनीं और ज़ुंण हत्या करे, तेऊ भेटणीं कच़ैहरी दी सज़ा।
\v 22 पर हूँ खोज़ा तम्हां का सच्च़ाई कि, “ज़ुंण बी आपणैं भाई लै क्रोध करे, सह आसा हत्यारअ और तेऊ भेटणीं कच़हरी दी सज़ा, और ज़ुंण आपणै भाई लै नकाम्मअ बोले, तेऊ भेटणीं माहासभा दी सज़ा; और ज़ुंण इहय बोले “आरा मुरखा”, तेऊ भेटणीं नरके आगी जैंदरी सज़ा।”
\v 23 तैहीता ज़ै तूह आपणीं भेंट बेदी दी आणें, और तिधी ताह आद फिरे कि, मेरै भाईए मनै आसा मुल्है बिरोध, तै तूह आपणीं भेंटा छ़ाड बेदी सह्मनै और
\v 24 आपणैं भाई संघै कर पैहलै मेळ-ज़ोळ और तेता बाद च़ढ़ाऊ आपणीं भेंट बेदी दी।”
\v 25 “ज़ेभै तैणीं तूह आपणैं दुशमणा संघा बाता आसा, तेभैई कर झ़टपटै तेऊ संघै मेळ-ज़ोळ, इहय निं हआ कि सह पज़ैळा ताह ठाणैदारा सेटा और ठाणैंदार दैआ ताह सपाही सेटा और सपाही पाए ताह जेहला दी।
\v 26 हूँ खोज़ा तम्हा का सच्च़ाई कि ज़ेभै तैणीं तूह पाई-पाई निं भरी छ़ेके, तभै तैणीं निं तिधा का छ़ुटणअ।”
\s कंज़रैई
\p
\v 27 तम्हैं आसा शूणीं दी ईंयां गल्ला कि कंज़रै निं हणअ,
\v 28 पर हूँ बोला तम्हां लै सच्च़ाई कि, “ज़ुंण बी कसा बेटळी लै कंज़री नज़रा करै भाळे बी, सह गअ मनैई मनै तेसा संघै कंझ़रूई।”
\v 29 “ज़ै तेरी दैहणीं आछ ताल्है ठोह्ळ दैऐ, ता तेसा शोट आप्पू का पोर्ही। किल्हैकि ताल्है आसा अहई भलअ कि तेरी देही का हणअ एकै आँग नाश और तै निं तेरी सारी देही नरकै पाणीं।
\v 30 ज़ै तेरअ दैहणअ हाथ ताल्है ठोह्ळ दैए, ता तेऊ शोट काटी करै धरनींं, ताल्है आसा इहयई भलअ कि तेरअ एकै हाथ हणअ तेरी देही का नाश ताकि तेरअ सारअ शरीर ता निं नाशणअ नरका दी।”
\s बैईदाऊअ (तळाक)
\p
\v 31 और तम्हैं इहय बी आसा शुणअ द कि ज़ुंण आपणीं लाळी छ़ाडणअ च़ाहा, ता सह दैआ तेसा लै बैईदाऊअ लिखी,
\v 32 “पर हूँ बोला तम्हां लै इहय कि ज़ुंण बी आपणीं बेटळी कंज़रै कामां का सुआई किज़ी होरी कारणै छ़ाडे, ता सह कराऊआ तेसा का कंज़रैई, और ज़ुंण तेसा छ़ाडी दी बेटळी संघै बैह करा, सबी करा कंज़रैई।”
\s कसम
\p
\v 33 तम्हैं इहय बी हेरअ दा शुणीं कि पराणैं ज़मानेंए लोग बोला तै इहय कि झ़ुठी कसम निं खाणीं पर प्रभू लै करनीं आपणीं कसम पूरी।
\v 34 “पर हूँ बोला तम्हा लै इहय कि कसम निं कधि खाणीं, नाईं ता स्वर्गे, किल्हैकि सह आसा परमेश्वरो सिंहासन,
\v 35 नां धरतिए किल्हैकि सह आसा तेऊए पैरे च़ऊकी; नां ता एऊ देशे, किल्हैकि सह आसा माहाराज़े नगरी।
\v 36 आपणैं मूंडे कसम बी निं खाई, किल्हैकि तूह नां ता एक शराळ काळअ और नां ता तूह शेतअ करी सकदअ।
\v 37 “पर थारी गल लोळी हांए हां हुई और नांईंए नांईं हुई, किल्हैकि ज़ुंण बी एता का ज़ादअ ह्आ सह ह्आ बुराई का।”
\s बदळअ
\r (लूका 6:29, 30)
\p
\v 38 तम्हैं आसा इहय बी शुंणअ द कि इहय बी बोला तै की आच्छीए बदळै आछ, और दांदे बदळै दांद।
\v 39 “पर हूँ बोला तम्हां लै इहय कि बूरेओ सह्मनअ निं करी; पर ज़ुंण तेरै दैहणैं गलेटै च़ैंडै बाहे, तेऊ बाखा फरेऊऐ बाऊंअ गलेटअ बी,
\v 40 और ज़ै कोई ताखा कुरतअ छ़ड़ैऊई निंए, तेऊलै दै आपणीं सुथणीं बी।
\v 41 और ज़ुंण ताह थोघै बाझ़ी एक कोस दूर निंए ता तेऊ संघै नाशै दूई कोस बी।
\v 42 ज़ुंण ताखा किज़ै मांगे, तेऊलै दैऐ, और ज़ुंण ताखा किज़ै धुआरी मांगे, तेऊलै निं आपणीं पिठ फरेऊई।
\s शतरू संघै प्रैम
\r (लूका 6:27, 28, 32-36)
\p
\v 43 तम्हैं आसा इहय बी शुणअ द कि इहय बी बोला तै कि आपणैं पड़ोसी संघै डाहै झ़ूरी और आपणैं बैरी संघै डाहै बैर।
\v 44 पर हूँ बोला तम्हा लै इहय कि आपणैं बैरी संघै डाहै झ़ूरी, और ज़ुंण ताल्है दुख तकलीफ दैआ, तेऊ लै करै प्रार्थणा,
\v 45 इहय करै ह्णैं तम्हैं आपणैं सबर्गिय पिता परमेश्वरे शोहरू, किल्हैकि सह दैआ भलै और बूरै दुही लै सुरज़ो धुपअ, और धर्मीं और पापी दुही लै बरशाऊआ पाणीं।
\v 46 किल्हैकि ज़ै तम्हैं आप्पू संघै झ़ूरी डाहणैं आळैई संघै झ़ूरी डाहा, तै तम्हां लै किज़ै नफ़अ हणअ? होर लोग बी कै इहय निं करदै?
\p
\v 47 ज़ै तम्हैं आपणैई रिशतैदारा लै नमस्ते करा, सह किज़ै तम्हैं बडअ भारी बडअ काम करा? इहय कै होर लोग बी करदै निं आथी?
\v 48 तैहीता हूँ बोला कि तम्हैं बणां सिध, ज़िहअ थारअ सबर्गिअ पिता सिध आसा।”
\c 6
\s दान
\p
\v 1 “एसा गल्ला दी रहै चतैन कि तम्हैं लोगा का रहैऊंणें तैणीं निं लागी धर्म कर्म करदै, नाईं ता तम्हां निं तेतो परमेश्वरा का कोई फल भेटणअ।
\p
\v 2 तैहीता, ज़ै तूह दान-पून करे, सह निं सोभी का लागदअ खोज़णअ कि मंऐं किज़ै दैनअ, ज़िहअ कपटी लोग सभा दी; और खळे ताटी काढा रहैऊणा लै, ताकि लोग तिन्नां भाळी बड़ाई करे, हूँ बोला तम्हा का सच़ची कि तिन्नां गअ तेतो फल भेटी।
\v 3 पर ज़ेभै तूह दान करे, तेभै निं तेरै बाऊंऐं हाथा लोळी थोघ लागअ कि तेरै दैहणै हाथै किज़ै दैनअ,
\v 4 ताकि तेरअ दान गुप्त रहे, और परमेश्वर ज़ुंण गुप्त गल्ला भाळा, तेऊ दैणअ ताल्है तेतो फल।”
\s प्राथणां
\r (लूका 11:2-4)
\p
\v 5 “ज़ेभै तूह प्राथणा करे, तेता बी निं तूह कपटी लोगा ज़ेही करी, ज़ेही तिंयां लोगा का रहैऊणैं तैणीं बडी-बडी सभा दी, और खुल्ही ज़ैगा दी लागा तिन्नां भज़न प्राथणां करनेओ च़ाअ, हूँ खोज़ा तम्हां का सच्च़ाई कि तिन्नां गअ तेतो फल भेटी।
\v 6 पर ज़ेभै तूह प्राथणा भज़न करे, तेभै नाशै आपणीं पांडा भितरी, और दुआर हूळी करै करनीं तंऐ गुप्त प्राथणा भज़न, और तेरअ पिता परमेश्वर ज़ुंण ताहा गुप्त भाळा, तेऊ दैणअ ताल्है तेतो फल।
\v 7 प्राथणा करदी बारी निं तूह होरी ज़िहअ एकी गल्ला लै भी-भी लैळा पाई, किल्हैकि तिंयां ज़ांणा इहय कि ज़ै हाम्हैं खासी लैळा पाऐ, तै शुळणीं परमेश्वर म्हारी।
\v 8 तम्हैं निं तिन्नां ज़िहै बणीं। किल्हैकि थारअ पिता परमेश्वर ज़ाणा थारै मांगणै का पैहलै कि थारी किज़ै कामी पेशी आसा।”
\p
\v 9 तम्हैं करै एऊ साबै प्राथणा कि: “हे म्हारै पबित्र पिता परमेश्वर, तूह ज़ुंण सबर्गै आसा, तेरअ नांअ लोळी पबित्र मनअ,
\p
\v 10 और तेरअ राज़ लोळी आअ; तेरी दिला मनें गल्ला; ज़ेही सबर्गै पूरी हआ, तेही लोळी एऊं संसारै बी पूरी हुई।
\p
\v 11 हे प्रभू, म्हारी दोती-बैळीए रोटी दै आझ़़ हाम्हां लै,
\v 12 ज़ै हाम्हां का किज़ै भूल-च़ूक हुई होए, तेसा करै माफ, ज़िहअ हाम्हैं बी तिन्नां होरी लै माफी छ़ाडी; जुंणी हाम्हां लै दुख तकलिफ दैनीं।
\p
\v 13 हांम्हां लै निं कष्ट, बिपता एछणैं दैई , पर हर बूरी गल्ला का डाहै हाम्हां बच़ाऊई (किल्हैकि राज़, थल-बल और गूण-जश आसा हाम्हां लै तेरअ ई)।”
\p
\v 14 “ज़ै तम्हैं माह्णुंऐ अपराध माफ नांईं करे, ता तै निं थारै अपराध बी थारै पिता परमेश्वरा माफ करनै।
\v 15 और ज़ै तम्हैं माह्णूंऐ पाप माफ करे ता तै करनै पिता परमेश्वरा बी थारै अपराध माफ॥”
\s ब्रत (उपवास)
\p
\v 16 “ज़ेभै तम्हैं ब्रत करे, तेभै निं तम्हैं कपटी लोगा ज़िहअ मूँह डाही छ़ड़ाऊई, किल्हैकि तिंयां डाहा आपणअ मुंह शेऊई, ताकि लोगा का इहय पतअ च़ले कि अह आसा ब्रतू। हूँ बोला तम्हां का सच्च़ाई कि, तिन्नां गअ तेतो फल भेटी।”
\v 17 “पर ज़ेभै तूह ब्रतू होए, तेभै न्हैईए धोईए, और मूँडै लाऐ तेल,
\v 18 ताकि तेरअ ब्रतू हणेंओ थोघ निं लोगा का लोळी लागअ, पर तेरअ पिता परमेश्वर ज़ुंण ताह गुप्त भाळा, सिधअ तेऊ का लोळी थोघ लागअ, और तेऊई दैणअ ताल्है तेतो फल।”
\s स्वर्गो धन
\r (लूका 12:33,34)
\p
\v 19 “आप्पू लै निं धरती दी धनमाया कठा करा, ज़िधी किळै मकोळै खराब करा, और च़ोर करा च़ोरी।”
\v 20 “पर तम्हैं करा आप्पू लै सबर्गै धन माया कठा, ज़िधी ना ता किळै मकोळै खांदै, और ना ता च़ोरी करदअ कोई च़ोर आथी,
\v 21 किल्हैकि ज़िधी तेरअ धन आसा, तिधी रहणअ तेरअ मन बी लागी।”
\s देहीओ प्रैशअ
\r (लूका 11-34-36)
\p
\v 22 “एसा देहीओ प्रैशअ आसा आछ, ज़ै तेरी नज़र साफ होए, तै हणीं तेरी सारी देह प्रैशी।”
\v 23 “पर ज़ै तेरी नज़र ई बूरी होए, ता तेरी सारी देह हणीं न्हैरी; इहय करै ज़ूण ताखा प्रैशअ आसा, ज़ै सह न्हैरअ होए; तै सोच़ा सह केतरअ बडअ हणअ।”
\s परमेश्वर और धन
\r (लूका 16:13; 12:22-31)
\p
\v 24 “कोई बी माह्णूं निं दूई सुआमिंऐ सेऊआ करी सकदअ, किल्हैकि ज़ै सह करे बी, ता एकी लै डाहणीं तेऊ ज़ीद; और दुजै लै डाहणीं तेऊ झ़ूरी। किता एकी संघै रहणअ तेऊ नेळ-नेळ, और दुजै का रहणअ तेऊ दूर।” ठीक इहय ई, “तम्हैं निं परमेश्वर और धन माया दूहीए सेऊआ करी सकदै।”
\v 25 तैहीता हूँ तम्हां लै बोला कि “आपणै ज़िन्दगी लै इहय हैळअ फिकर निं करी कि, किज़ै खाणअ-पिणअ? और ना ता आपणीं देही लै फिकर करी कि हाम्हां किज़ै बाह्नणअ? ज़िंदगी किज़ै रोटी का, और देह कै झिकळै का किम्मती निं आथी?”
\v 26 “सरगै उड़दै पंछ़ी लै दैआ नज़र ! तिंयां ना ब्ऊंदै, और ना ल्ऊंदै आथी, और ना ता तिंयां भडारा भरना लै कठा करदै; तैबी दैआ थारअ पिता परमेश्वर तिन्नां लै खाणअ-पिणअ, तम्हैं कै तिन्नां का खास्सै किम्मती निं आथी?”
\v 27 “तम्हां बिच़ै इहय कुंण आसा कि फिकर करी करै आपणीं ज़िंदगीए एक घळी बी सका बढ़ाऊई?”
\p
\v 28 झिकळेए तैणीं किल्है करा तम्हैं हैळअ फिकर? बणैं लागै दै होछ़ै-होछ़ै फूला दी दैआ धैन, कि तिंयां किहअ करै बढा? तिंयां ना ता मैन्थ करदै, और ना तिंयां कातदै।
\v 29 तैबी बोला हूँ तम्हां लै कि सुलैमान राज़ै बी निं आपणैं सारै गूणगाना दी तिन्नां कोही बराबर झिकळै बाह्नैं।
\v 30 “ज़ै परमेश्वर घैहणींए घाहा लै, ज़ुंण आझ़़ आसा और काल्ला दहणअ सह आगी जैंदरी, तिन्नां का बी ईहै झिकळै भनैंऊंआं, ता हे शक करनै आळै विश्वासिओ, तम्हां लै किल्है निं भनैंऊणैं तेऊ झिकळै!”
\p
\v 31 “इहय करै तम्हैं इहय फिकर निं करी और ना इहय बोली कि हाम्हां का खाणा-पिणा लै किज़ै हणअ, और बाह्नणा लै किज़ै हणअ?
\v 32 किल्हैकि होर लोग बी रहा इन्नां च़िज़ा लोळै लागी, पर थारअ स्बर्गै रहणै आळै बाबा का आसा थोघ कि तम्हां लोळी ईंयां सोभ च़िज़ा।”
\v 33 तैहीता हूँ तम्हां लै इहय बोला कि पैहलै करा पिता परमेश्वरे धर्म, और राज़े लोळ-तोप और ईंयां सारी च़िज़ा जाणीं तम्हां भेटी।”
\v 34 “ऐबै काल्ला धैळीओ हैळअ फिकर निं तम्हैं करी, किल्हैकि कालकी धैळी हेरनअ आपणअ फिकर आप्पै करी; और आझ़़ा लै आसा आझ़़कअ दुख ही बतेह्रअ।”
\c 7
\s दुजै लै दोष निं लाणअ
\r (लूका 6:37,38,41,42)
\p
\v 1 “होरी लै दोष निं लाणअ, ताकि तम्हां लै बी कोई दोश ना लाए।
\v 2 किल्हैकि ज़िहअ करै तम्हैं दुजै लै दोशा लांदै लागा, तिहअई दोश लागणअ तम्हां लै बी। ज़ेऊ नापा करै तम्हैं दुजै नापा, तेऊई नापा करै नापणै तम्हैं बी।”
\p
\v 3 “तूह आपणैं भाईए आच्छी कणीं किल्है भाळा, आपणीं आच्छी पळअ द गळू निं ताखा धेछदअ आथी?
\v 4 ज़ै तेरी आपणीं आच्छी ही आसा गळू पळअ द, तै किहअ करै सका तूह आपणैं भाई लै इहय बोली कि एछ भाईआ हूँ काढूँ तेरी आच्छी भितरी पळी दी कणीं पोर्ही?
\v 5 हे कपटीआ, पैहलै आपणीं आच्छी पळअ द गळू लअ तूह पोर्ही काढी, तेखअ सका तूह आपणैं भाईए आच्छी दी पळी दी कणीं; राम्बळै करै हेरी भाळी करै काढी।
\p
\v 6 पबित्र च़िज़ा निं कुतै लै दैआ, और नां ता आपणै मोती सुंगरा सह्मनै शोटणैं, इहय निं हआ कि तिंयां जैंटे तिन्नां खूरा करै, और पिछ़ू फिरी करै तम्हां धेळे-च़िरे।”
\s ज़ुंण बी मांगे सह भेटणअ
\r (लूका 11:9-13)
\p
\v 7 “ज़ै तम्हैं मांगे, सह बी हेरनअ तम्हां लै दैई, ज़ुंण तम्हैं लोळा, सह बी जाणअ तम्हां भेटी; दुआरा दैआ टोकणीं, तै खोळणअ तम्हांलै दुआर।
\v 8 किल्हैकि ज़ुंण मांगा, तेऊ भेटा और ज़ुंण लोळअ लागा, तेऊ बी भेटा और ज़ुंण दुआरै टकटक करी छ़ेळ करा, तेउलै खुला दुआर।”
\p
\v 9 “तम्हां बिच़ै इहय कुंण आसा कि तेऊओ शोहरू मांगा रोटी, और सह दैआ आपणैं तेऊ शोहरू लै पाथर?
\v 10 या, ज़ै तेऊओ शोहरू माह्छ़ली मांगा, पर सह दैआ तेऊए हाथै सांप?
\v 11 ज़ै तम्हैं बूरै ह्ई करै बी; आपणैं शोहरू लै राम्बळी-राम्बळी च़िज़ा दैणीं च़ाहा, तै थारै सबर्गे बाप्पू तम्हांलै राम्बळी च़िज़ा किल्है निं दैणीं?”
\v 12 “ठीक इहय ई, ज़िहअ तम्हैं च़ाहा कि होर आदमीं तम्हां संघै करे, तम्हैं बी करा तिन्नां संघै तिहअ ई। भबिशयाबाणीं करनै आळै बी आसा बिधी बधाना दी ईंयांई ज्ञैन खोज़ै दै।”
\s घाटअ और खुल्हअ रसतअ
\r (लूका 13:24)
\p
\v 13 “घाटी परऊळी बाती नाशा भितरा लै। ज़ुंण परऊळ खुल्ही आसा, सह ज़ांह्णींआ सान रसतअ, पर सह पजैळा बनाश करी करै नरकै; और बडै भारी लोग पेशा तेसाई परऊळी बाती।
\v 14 घाटी आसा सह परऊळ, और सह आसा बडअ भारी मुशकळ रसतअ, ज़ुंण ज़िंदगी दी पजैळा, पर तेसी बाती नाशा थोळै।”
\s ज़िहअ पेळ तिहअ फळ
\r (लूका 6:43,44,46; 13:25-27)
\p
\v 15 “झ़ुठै संता का रहै चतान, तिंयां एछा भेडे भेश बणांई तम्हां सेटा लै; पर भितरी ह्आ तिंयां धेळणै च़िरनै आळै बराघ।
\v 16 तिन्नां सका तम्हैं तिन्नें फळा का बछ़ैणीं। कांडेए झ़ाकळा का अंगूर और उंटकटारै का अंज़ीर कै चोळी सका?
\v 17 ठीक इहय ई हर एक रांबळअ पेळ दैआ रांबळअ फअळ और नकाम्मअ दैआ नकाम्मअ फअळ।
\v 18 और तिहअ ई रांबळअ पेळ निं कधि नकाम्मअ फअळ दैंदअ, और नकाम्मअ पेळ निं कधि रांबळअ फअळ दैई सकदअ।”
\v 19 “ज़ुंण पेळ रांबळअ फअळ नाईं दैंदअ, सह पाणअ काटी और सह दहणअ झ़ुका लै।”
\v 20 इहय करै सका तम्हैं तिन्नें फळा करै तिन्नें बछ़ैण करी।
\p
\v 21 “ज़ुंण मुल्है हे प्रभू, हे प्रभू करा, तिन्नां बिच़ै निं हर कोई सबर्गै नाशणअ, पर सहई नाशणअ ज़ुंण मेरै सबर्गे बाप्पूए ईछा दी च़ले।”
\v 22 “तेसा धैळी बोळणअ कई लोगा मुल्है कि हे प्रभू, हे प्रभू, हाम्हैं कै तेरै नाऊंऐं भबिशयाबाणीं निं की? और हाम्हैं तेरै नांऊंऐं बडै भारी च़िन्ह च़मतकार निं किऐ?”
\v 23 “तेभै बोळणअ मूँह तिन्नां लै साफ-साफ कि हूँ निं तम्हां कधि बछ़ैणदअ, हे कुकर्मिंओ मूँह सेटा का नाशा दूर।”
\s घरा बणांणैंं आळै दूई आदमीं : बुधिमान और मुर्ख
\r (लूका 6:47-49)
\p
\v 24 “तैहीता ज़ुंण मेरी गल्ला शूणीं करै तिन्नां मने, सह हणअ तेऊ बुधिमान आदमीं ज़िहअ, ज़ुंण आपणअ घर शाफळा परैंदै पाकी ज़ैगा दी बणांआ।”
\v 25 ज़ांऊं बरसात आई, झ़हळ बागर च़ली, पाणिंऐ गाडा नाळी आई, तेऊ घरा दी लागै बडै-बडै ढेसै, पर सह घर निं ढुळअ। किल्हैकि तेते मैद आसा ती पाकी ज़ैगा दी।
\v 26 “पर ज़ुंण मेरी इन्नां गल्ला शुणां और नांईंं मंदअ आथी, सह हणअ तेऊ मुरखा आदमीं ज़िहअ, ज़ुंणीं आपणअ घर रेता परैंदै बणांअ।”
\v 27 ज़ांऊं बरसात आई, झहळ बागर च़ली, और गाडा-नाळी आई, ता तेऊ घरा दी लागी हळकी ज़ेही ढेस, और तेऊ घरो हुअ सर्बनाश।
\p
\v 28 ज़ांऊं प्रभू यीशू इन्नांं गल्ला बोली मुकअ, ता तिधी तै बडै भारी लोग, तिंयां हुऐ रहैन।
\v 29 किल्हैकि सह निं शास्तरी फरीसी ज़िहअ उपदेश दैंदअ त, पर सह दैआ त अधिकारी ज़िहअ उपदेश।
\c 8
\s कोहळे बमारी आळअ ठीक करनअ
\r (मरकुस 1:40-45; लूका 5:12-16)
\p
\v 1 ज़ांऊं सह तेसा धारा का उंधै होथअ, ता लोगो लागअ तेऊ पिछ़ू दह्ल हांढदअ।
\v 2 और तिन्नां बिच़ा का आअ एक कोहळे बमारी आळअ आदमीं, और तेऊ टेकअ यीशू मसीह सेटा माथअ और बोलअ, “हे प्रभू, ज़ै तूह च़ाहे, ता तूह सका मूँह एसा बमारी का ठीक करी।”
\v 3 प्रभू यीशू मसीह सह आपणैं हाथा करै छु़ँअ और बोलअ, “कोहळे बमारी का हअ ठीक” और सह हुअ तेसा ही घळी ठीक।
\v 4 प्रभू यीशू तेऊलै बोलअ, “होरी का निं कोही का खोज़ी, पर याजका परोहता सेटा नाश, और ज़ुंण-ज़ुंण मुसा नबीए साबै, दैणेंए बिधि आसा खोज़ी दी, तेसा करै पूरी। ताकि तिन्नां लै ग्वाही ह्ई सके।
\s एकी सुबैदारो बिश्वास
\r (लूका 7:1-10)
\p
\v 5 तेता बाद जांऊं प्रभू यीशू मसीह कफरनुंहंम गरांऊऐं आऐ, ता तिधी एकी सुबैदारै तेऊ सेटा लै एछी बोलअ,
\v 6 “हे प्रभू, घरै आसा मेरअ एक सेऊआकार कुबै मारअ द बडअ भारी दुखी।”
\v 7 प्रभू यीशू मसीह बोलअ तेऊलै इहय कि “हूँ आअ तेरै घरा लै और तेऊ दैंऊं ठीक करी।”
\v 8 सुबैदारै प्रभू लै बोलअ, “हे प्रभू, हूँ निं एता जोगी आथी कि तूह मेरै घरै एछी सके, पर आपणैं मूँहा का बोल, मुँह आसा विश्वास कि सह जाणअ तेरै बोळणै करै ठीक ह्ई।
\v 9 हूँ आसा आप्पू बी सरकारी नोकर, और सपाहीओ आसा हूँ मुखिय, और ज़ांऊं हूँ एकी लै बोला कि पोर्ही नाश, सह नाशा पोर्ही और दुजै लै बोला कि ओर्ही एछ, सह एछा ओर्ही, और आपणैं सेऊआकारा लै बोला हूँ कि इहय कर, सह करा तिहअ ई।”
\p
\v 10 प्रभू यीशू बी हुअ तेऊए गल्ला शुणीं रहैन, और ज़ुंण तेऊ पिछ़ू हांढदै तै लागै दै, तिन्नां लै बोलअ, “मंऐं निं एतरअ विश्वास पूरै इस्त्राएला दी भाळअ,
\v 11 “हूँ बोला तम्हां लै इहय कि, च्ऊ दिशा का एछी बेशणैं लोग अब्राहम, याकुब और इसाका संघै सबर्गै।
\v 12 पर राईसीए बाल बच्च़ै काढणैं बागै न्हैरी ज़ैगा लै, तिधी ह्णैं तिंयां लेरदै और दांदा पिशदै।”
\v 13 और यीशू मसीह सुबैदारा लै बोलअ, “ज़िहअ तेरअ विश्वास आसा, तिहअई लोळी ताल्है हुअ” और तेऊओ सेऊअकार हुअ तेभी रांबळअ।
\s कई बमारी आळै ठीक करनैं
\r (मरकुस 1:29-34; लूका 4:38-41)
\p
\v 14 और तेता बाद यीशू मसीह पतरसे घरै आअ और तिधी ती पतरसे शाशअ बडी बमार हुई दी।
\v 15 यीशू मसीहै तेसरअ हाथ छ़ुँअ, ता सह उझ़ूई तेभी खळी और सह लागी तिन्नें सेऊआ टैहली करदी।
\v 16 ज़ांऊं साह्न पळी ता तेऊ सेटा लै आऐ बडै भारी बमार लोग, तिन्नां दी ती दुषटआत्मा, भूत परेत शाचै दै, और प्रभू यीशू किऐ तिंयां सोभ ठिक और बमार लोग बी हुऐ राम्बळै।
\v 17 इहय करै हुअ याशायाह भबिशयाबाणीं करनै आळै बोलअ द बच़न बी पूरअ कि, “तेऊ‍ च़की म्हारी कमज़ोरी आप्पू, और बमार किऐ राम्बळै।”
\s यीशूए च़ेलै बणणेंओ मोल
\r (लूका 9:57-62)
\p
\v 18 यीशू मसीह आप्पू फेर बडै भारी लोगो द्ह्ल, और तेऊ बोलअ आपणैं च़ेलै लै कि दरैऊआ पारा बाखा लै च़ाला,
\v 19 ता तिधी एकी शास्त्री तेऊ सेटा एछी बोलअ कि, “हे गुरू, ज़िधा लै बी तूह च़ालअ, मुंबी लागणअ ताह पिछ़ू हांढदै।”
\v 20 प्रभू यीशू तेऊ लै बोलअ, “शैळीए ह्आ खोखा, और सरगै च़ेलुए ह्आ बसेरै, पर मांह्णूंऐ शोहरू लै निं मुंडा लुआरना लै छ़ान बी आथी!”
\v 21 तेखअ एकी होरी च़ेलै तेउलै बोलअ, “हे प्रभू, मूँह दै पैहलै आपणैं बाबे क्रिया-करम एछणैं करी।”
\v 22 यीशू मसीह तेऊ लै बोलअ, “मुंल्दै दै मुल्दै दाबणैं, तूह लाग मुंह पिछ़ू हांढदअ।”
\s तुफान शांत करनअ
\r (मरकुस 4:35-41; लूका 8:22-25)
\p
\v 23 ज़ांऊं प्रभू यीशू किश्ती दी बेठअ, तेऊए च़ेलै बी लागै तेऊ पिछ़ू हांढदै,
\v 24 और दरैऊआ दी आई बड़ी भारी आंधी तूफान, और किश्ती लै उझ़ूई बडी-बडी छ़ाली ता तैबै तिंयां च़ालै किश्ती संघी पाणीं दी डुबी; और प्रभू यीशू मसीह त पिछ़ू सुतअ द।
\v 25 तैबै तिंयां यीशू मसीह सेटा लै आऐ और लैळा पकारा पाई करै बोलअ, “हे प्रभू, हाम्हैं च़ालै खतम ह्ई, किश्ती लागी डुबदी।”
\v 26 प्रभू यीशू तिन्नां लै बोलअ, तम्हैं काच़ै विश्वासिओ, तम्हैं किल्है डरा? इहय बोली यीशू मसीह उझ़ुअ और आंधी तुफान और पाणीं लै काढी झ़ाळ कि “शांत ह्आ”, और सह हुअ नढैऊए शांत।
\v 27 ता च़ेलै हुऐ रहैन; कि 'अह किहअ आदमीं आसा कि ऐऊए गल्ला शुणा आंधी तूफान और पाणी बी!’
\s दुष्टात्मां शाचै दै आदमीं ठीक करनैं
\r (मरकुस 5:1-20; लूका 8:26-39)
\p
\v 28 ज़ांऊं तिंयां दरैऊआ पार गदरेनींऐं देशै पुजै ता तिधी आऐ दूई आदमीं मुल्दघाटा का, तिंयां तै दुष्टआत्मा करे भरूऐ दै और यीशू मसीह सेटा पुजै, तिंयां तै एतरै बुरै कि तिन्नां डरै निं तेसा बाता कोहै नाशी सकदअ त।
\v 29 ज़ांऊं तिन्नां का यीशू मसीह धेछुअ, ता तिन्नैं बडी-बडी करिंगा पाई करै यीशू लै बोलअ, “हे परमेश्वरे शोहरूआ, हांम्हां निं ताहा संघै किछ़ै मतलब आथी? तूह कै हाम्हां लै म्हारै बगता का पैहलै दुखा दैंदअ आअ?”
\v 30 तिन्नां का दूर ज़िहअ त एक सुंगरो छ़ुंड लागअ द च़रदअ,
\v 31 तिन्नैं दुशटआत्मा प्रभू यीशू मसीहा का अरज़ की कि, “ज़ै तंऐं हाम्हैं इन्नांं आदमी का पोर्ही लाई काढी, ता तै दै हांम्हां इन्नांं सुंगरे छ़ुंडा दी नाशणें ज़ाज़त।”
\v 32 प्रभू यीशू मसीह तिन्नां लै बोलअ, “नाशा”, और तिंयां पेठी सुंगरे छ़ुंडा दी और सह सुंगरो छ़ुंड हुअ पागल और तिन्नैं दैनीं दरैऊआ लै छाह्ळा, इहय करै सारअ सुंगरो छ़ुंड हुअ पाणीं बिच़ै मरी करै खतम।
\v 33 और तिंयां सुंगरा गुआळै तिधा का भागै और घरै नाशी खोज़ी तिन्नैं सारी नगरी तिन्नां दुष्टआत्मा आळै आदमिंओ हाल कि किहअ-किहअ हुअ।
\v 34 इन्नां गल्ला शूणीं सारी नगरीए लोग आऐ यीशू मसीह सेटा और तिन्नैं प्रभू यीशू सेटा एही अरज़ की कि म्हारै एऊ लाकै का नाश बागै।
\c 9
\s लकवेओ रोगी ठीक करनअ
\r (मरकुस 2:1-12;लूका 5:17-26)
\p
\v 1 एता बाद नाठै यीशू मसीह तिधा का किश्ती दी पार आपणीं नगरी लै।
\v 2 ता तिधी आऐ कई लोग लकवे बमारी आळै, और लोगै आणैं तिंयां प्रभू यीशू मसीह सेटा लै मांज़ै परैंदे च़की, प्रभू यीशू तिनों विश्वास भाळी करै तेऊ एकी दरंगे मरीज़ा लै बोलअ, “बेटैया, हैळअ निं करी, तेरै पाप हुऐ माफ।”
\v 3 इहय शुणीं करै तिधी आऐ दै कई शास्त्री सोच़अ आपणैं मनैं कि अह आसा लागअ द परमेश्वरे निंदा करदअ?
\v 4 प्रभू यीशू बी हेरी तिन्नें मनें गल्ल भुझ़ी, और तिन्नां लै बोलअ, “तम्हैं लोग आपणैं मनै बुरअ किल्है सोच़ा?
\v 5 सान गल्ल किज़ै आसा, इहय बोळणअ कि तेरै पाप हुऐ माफ, या इहय बोळणअ कि ‘उझ़ू हांढदअ फिरदअ लाग?’
\v 6 पर एसा गल्ला ल्ऐ तम्हैं समझ़ी कि माह्णूंए शोहरू आसा पाप क्षमा करनेओ हक।” तेखअ यीशू मसीह लकवे मरीज़ा लै बोलअ, “उझ़ू और आपणैं एऊ मांज़ै च़क, ता तेखअ नाश आपणैं घरा लै।”
\v 7 सबी उझ़ुअ और नढैऊऐ लागअ सह हांढदअ आपणैं घरा लै।
\v 8 एऊ‍ च़मतकारा भाळी करै लोग हैळुऐ और तिंयां लागै सोभ तेऊ परमेश्वरे भज़ना करदै, ज़ुंणीं मांह्णूं लै इहय अधिकार दैनअ।
\s मत्ती शादणअ
\r (मरकुस 2:13-17; लूका 5:27-32)
\p
\v 9 तिधा का आजू नाशी करै यीशू मसीह एक मत्ती नांऊंओ एक आदमीं च़फै दी बेठअ भाळअ, सह करा त सरकारी कारै गराहणैंआओ काम, यीशू मसीह तेऊ लै बोलअ कि, “मूँह संघै च़ाल।” सह बी लागअ प्रभू पिछ़ू हांढदअ।
\p
\v 10 ज़ांऊं प्रभू यीशू घरा भितरी रोटी खांदअ बेठअ, ता बडै भारी पापी लोग आऐ तेऊ सेटा लै और तेऊए च़ेलै संघै बेठै रोटी खांदै।
\v 11 इहय भाळी करै फरीसी और शास्त्री प्रभू यीशू मसीहे च़ेलै लै बोलअ कि “थारअ गुरू पापी और कारै गराहणै आळै संघै किल्है बेशा खांदअ-पिंदअ?”
\v 12 प्रभू यीशू इहय शुणीं करै तिन्नां लै बोलअ कि “बैईद निं राम्बळै आदमीं लै एछदअ, पर बमारा सेटा लागा तेऊ पुजणअ ज़रूरी।
\v 13 एता लै तम्हैं नाशा और एतो अर्थ शिखळा: ‘हूँ निं बलिदान च़ाहंदअ पर हूँ च़ाहा दैया।’ किल्हैकि हूँ निं धर्मीं शाददअ आथी आअ द, पर हूँ आसा पापी शाददअ आअ द।”
\s ब्रतो सुआल
\r (मरकुस 2:18-22; लूका 5:33-39)
\p
\v 14 तैबै यहून्ना बपतिस्मैंदैणैं आळेए च़ेलै प्रभू यीशू मसीह सेटा एछी करै बोलअ, “अह किज़ै कारण आसा कि हाम्हैं और फरीसी करा एतरअ ब्रत, पर तेरै च़ेलै निं ब्रत करदै?”
\v 15 प्रभू यीशू तिन्नां लै ज़बाब दैनअ, “बराती कै तेभै शोग करी सका ज़ेभै दुल्हअ तिन्नां संघा हआ? पर तिंयां धैळै बी एछणैं ज़ेभै दुल्हअ तिन्नां का ज़ुदअ करनअ, तेभै करनअ तिन्नां ब्रत।
\v 16 कोरै झिकळैओ शाटअ निं पराणैं झिकळै दी कोहै लांदअ, किल्हैकि सह शाटअ धेळा तेऊ पराणैं झिकळै होर बी।
\v 17 ठीक इहयई लोग निं न्ऊंअ दाखरस पराणीं मशका दी डाहंदै, किल्हैकि इहय करी करै फूटा तिंयां मशका और दाखरस पोछिआ बागै और तिंयां मशका बी ह्आ ज़ाऐं; पर न्ऊंअ दाखरस भरा न्ऊंईं मशका दी इहय करै ह्आ तिन्नां दुही गल्लो बच़ाअ।”
\s मूंईं दी शोहरी और बमार बेटळी
\r (मरकुस 5:21-43; लूका 8:40-56)
\p
\v 18 प्रभू यीशू त तिन्नां लोगा का इन्नां गल्ला करदअ ई लागअ द कि हेरा तिधी आअ एक फौज़ीओ सरदार और तेऊ किय प्रभू यीशू लै प्रणाम ता संघा बोलअ तेऊ इहय कि “हे प्रभू, मेरी शोहरी ग्ई एभै-एभै ज़ांऐं; पर तूह च़ाल मेरै घरा लै और तेसा दी डाह आपणअ हाथ, तै जाणीं सह ज़िऊंदी ह्ई।”
\v 19 प्रभू यीशू बी उझ़ुअ और आपणैं च़ेलै संघी लागअ तेऊ पिछ़ू हांढदअ।
\v 20 हांढदी-हांढदी हूअ इहय कि एक बेटळी आई; तेसा ती बाराह साला ओर्ही खूना बहणें बमारी लागी दी। तेसा पिछ़ू का एछी करै प्रभू यीशूए झिकळैओ पालअ छ़ुंअ।
\v 21 किल्हैकि सह सोच़ा ती आपणैं मनै इहय कि ‘ज़ै हूँ प्रभू यीशूए झिकळै बी छ़ुंईं सके, तै ज़ाणीं हूँ एसा बमारी का राम्बळी ह्ई'।
\v 22 प्रभू यीशू पिछ़ू फिरी करै तेसा लै नज़र दैनी और तेसा लै बोलअ, “हैअ डाह, तेरै विश्वासै हेरी तूह एसा बमारी का राम्बळी करी।” इहय करै हूई सह बेटळी तेभी राम्बळी।
\v 23 ज़ाऊँ प्रभू यीशू तेऊ सरदारे घरै पुजअ ता तिधी ज़ांऊं लोग लेरदै-पकारदै और हाल्लअ-गोल्लअ मच़ाऊंदै भाळै ता तैबै प्रभू यीशू तिन्नां लै बोलअ,
\v 24 “दूर हटा, शोहरी निं मूँईं आथी! पर अह आसा सुती दी।” एसा गल्ला शुणीं लागै तिंयां यीशू लै हासदै।
\v 25 पर ज़ांऊं लोगे भीळ तिधा का बागै काढी, तैबै प्रभू यीशू भितरा लै नाशी करै तेसा शोहरीओ हाथ ढाकअ और सह हुई नढैऊऐ ज़िऊंदी।
\v 26 ता एसा गल्ले च़रच़ा फैली तेऊ सारै देशै।
\s दूई आंधै लै दृष्टीदान
\p
\v 27 ज़ांऊं यीशू तिधा का आजू नाठअ ता दूई कांणैं आदमीं तेऊ पिछ़ू एही हाका पकारा लांदी आऐ कि “हे दाऊदे शोहरूआ, हाम्हां लै बी कर दैया।”
\v 28 ज़ांऊं सह घरै पुजअ, ता तिंयां दुई कांणैं बी आऐ तेऊ सेटा लै और यीशू तिन्नां लै बोलअ, “तम्हां कै इहय विश्वास आसा कि हूँ सका एता करी?” तिन्नैं बोलअ तेऊका इहय, “हां प्रभू।”
\v 29 तैबै तेऊ तिन्नें आच्छी छ़ुंईं करै बोलअ, “थारै विश्वासे साबै लोळी तम्हां लै हुअ।”
\v 30 तेभी लागअ तिन्नें आच्छी का धेछदअ और प्रभू यीशू तिन्नां लै चतैनगी दैई करे बोलअ कि “हेरे, धैन डाहै एसा गल्लो निं होरी कोही का लोळी थोघ लागअ।”
\v 31 पर तिन्नैं तिधा का नाशी करै फलाऊअ सारै देशै प्रभूओ गुणगान।
\s एक काल्लअ ठीक करनअ
\p
\v 32 ज़ांऊं तिंयां बागै तै नाशदै लागैदै, ता हेरा तिधी आणअ लोगै प्रभू यीशू मसीह सेटा लै एक काल्लअ, तेऊदी त भूत-प्रेत शाचअ द।
\v 33 ज़ांऊं तेऊ काल्लै का भूत-प्रेत पोर्ही निखळअ ता सह काल्लअ लागअ गल्ला करदअ; और तिधी सोभ लोग हुऐ रहैन कि इहय च़मत्कार निं एऊ इस्त्राएल देशै आझ़़ तैणीं कधी भाळअ।
\v 34 पर फरीसी लागै इहय बोलदै कि अह काढा राखसा करै इन्नां भूता-प्रेता।
\s मज़दूर आसा थोळै
\p
\v 35 पर प्रभू यीशू रहअ नगरी और गराऊंऐं हांढदअ लागी और तिन्नें सभा दी उपदेशा करदअ, ता स्बर्ग राज़ो सुसमाच़ारा परच़ारा करदअ लागी और हर प्रकारे बमारी और कमज़ोरी दूर करदअ लागी।
\v 36 ज़ांऊं तेऊ लोगे भीळ हेरी ता तेऊ आई तिन्नां लै बडी भारी दैया, किल्हैकि तिंयां तै एही भेडा ज़िहै ब्याकुल और भटकै दै, ज़सरअ कोई रखबाली करनैआळअ निं आथी।
\v 37 तैबै तेऊ आपणैं च़ेलै लै बोलअ, “फसल पाकै दै खेच ता आसा खास्सै, पर मज़दूर आसा थोळै
\v 38 एता लै करा खेचे मालका का एही अरज़ कि आपणैं खेचा ल्ऊणा लै भेज़ बोळणअ मज़दूर।
\c 10
\s यीशूए बारा च़ेलै
\r (मरकुस 3:13-19; लूका 6:12-16)
\p
\v 1 प्रभू यीशू मसीह आपणैं बाराह‍ च़ेलै आप्पू सेटा लै शादै और तिन्नां लै दैनअ दुष्टात्मां, भूता-परेता काढणेंओ अधिकार और शगती, ताकि तिंयां लोगे हरेक बमारी और कमज़ोरी दूर करी सके।
\p
\v 2 तिन्नां बाराह‍ च़ेले नांअ तै ईहै- शिमोन ज़सा लै पतरस बोला, और तेऊओ भाऊ आंदरिआस, जब्दीओ शोहरू याकूब, और तेऊओ भाऊ यहून्ना;
\v 3 फिलिप्पुस, बरतुल्मीं, थोमा और कारै गराहणैं आळअ मत्ती और हल्फीओ‍ शोहरू याकूब और तेऊओ भाऊ तदैई,
\v 4 शमोंन कनानीं और यहूदा इसकरोती ज़ुंणी प्रभू यीशू मसीह ढाकणैं भझ़ैळअ त।
\s बारा प्रेरिते सेऊआ काम
\r (मरकुस 6:7-13; लूका 9:1-6; 10:4-12)
\p
\v 5 ईंयां बाराह च़ेलै भेज़ै प्रभू यीशू मसीह इहय खोज़ी बोली करै कि यहूदी छ़ाडी होरी लोगा सेटा निं नाशी और सामरी ज़ातीए नगरी लै बी निं नाशी।
\v 6 पर इस्त्राएले घरानै ई नाशै लुकी दी भेडा सेटा,
\v 7 और हांढदी-हांढदी करै इहय परच़ार कि स्बर्गो राज़ गअ नेळ एछी।
\v 8 बमारे बमारी करै दूर ता मूंऐं दै करै ज़िऊंदै और कोहळे बमारी आळै करै रांबलै। दुष्टात्मां काढै दूर, तम्हां आसा मुफ्त भेटअ द और लोगा लै बी दैऐ एता मुफ्त।
\v 9 आपणीं गांठळी निं सुंन्नअ रुपअ और चाम्बअ डाही,
\v 10 बाता हांढणां लै नां झोळी डाही, ना ता दूई कुरतै डाही, नां ता पूळे ज़ोळी, नां हाथै शोठअ, किल्हैकि मज़दूरा लोळी तेऊए मज़दूरी भेटी।
\p
\v 11 ज़हा नगरी और गराउंऐं बी तम्हैं नाशे, एसा गल्लो पतअ लणअ पैहलै करी कि तम्हां लै रहणै जोगी घर कुंण आसा, और ज़ेभै तैणीं तम्हैं तिधा का नांईंं निखळे तेभै तैणीं रहै तम्हैं तिधी।
\v 12 ता, घरा भितरी नाशदी दैऐ तम्हैं तेऊ लै आशिर्बाद।
\v 13 ज़ै तेऊ घरे लोग थारै आशिर्बादा जोगी होए, ता तै पळणीं थारी शांती तिन्नां लै, पर ज़ै तिंयां तेता जोगी नांईंं होए, तै एछणीं सह शांती तम्हां लै बापस फिरी
\v 14 तेखअ ज़ुंण तम्हां नाईं मने और थारी गल्ला नाईं शुणें, तेऊ घरा या तेसा नगरी का निखळदी बारी ठुळकै आपणैं खुरा का धूळअ बी पोर्ही।
\v 15 हूँ खोज़ा तम्हां का सच्च़ाई कि न्याये धैळी हणीं तेसा नगरीए दशा सदोम-अमोरा का बी खासी मुशकळ।
\s एछणैं आळअ सांगट
\r (मरकुस 13:9-13; लूका 21:12-17)
\p
\v 16 हेरा, मंऐ आसा लाऐ दै तम्हैं छ़ाडी भेडा ज़िहै बराघा बिच़ा लै, तम्हैं रहै सरपा ज़िहै बुधिमान और कबूतरा ज़िहै भोळै।
\v 17 पर लोगा का रहै बच़दै, किल्हैकि तिन्नां निंणैं तम्हैं माहासभा दी और आपणीं च़कहरी दी च़िकणैं तम्हैं कोळै करै।
\v 18 तम्हैं निंणैं मेरी तैणीं प्रधाना और राज़ेए सह्मनै, तिन्नां लै और होरी ज़ाती लै गुआह हणेंए तैणीं।
\v 19 ज़ेभै तिंयां तम्हां ढाके, तेभै निं तम्हैं इहय हैळअ करी कि हाम्हां किहअ करै बोळणअ और किज़ै बोळणअ? ज़ुंण बी तम्हां तिधी बोळणअ होए, सह हेरनअ तम्हां लै तेसाई घळी तम्हां का पबित्र आत्मां खोज़ी।
\v 20 किल्हैकि बोळणैं आळै निं तम्हैं आथी; पर पिता परमेश्वरो पबित्र आत्मां बोला तम्हां बाती।
\p
\v 21 भाई करनअ भाई लै घात, ता बाप्पू करनअ शोहरू लै घात और शोहरू आळै उझ़णैं आपणैं आम्मां-बाप्पूए खलाफ हारदै-मारदै।
\v 22 मेरै नांऊंआ करै हणैं सोभ लोग थारै बैरी, पर ज़ुंण अंत घळी तैणीं धीर धरे, तेऊओ हणअ उद्धार और सह तरनअ पार।
\v 23 ज़ेभै तिंयां एकी नगरी दी तम्हां तंग करे, ता तम्हैं भागै दुजी नगरी लै। हूँ खोज़ा तम्हां का सच्च़ाई कि तम्हैं निं इस्त्राएले सारी नगरी हांडी मुकणीं कि तेभै तैणीं जाणअ मांह्णूंओ शोहरू एछी।
\p
\v 24 च़ेलअ निं आपणैं गूरू का बडअ हंदअ और ना दास आपणैं मालक का बडअ हंदअ।
\v 25 च़ेलअ गूरूए और दास सुआमिंए बराबर हणअ आसा बड़ी भारी बडी गल्ल। ज़ै तिन्नैं घरे मालक लै ही शैतान बोलअ, ता तिन्नां तेउए घरआळै लै किल्है निं बोळणअ?
\s कसा का डरनअ ?
\r (लूका 12:2-7)
\p
\v 26 पर तम्हैं निं तिन्नां का डरी, किल्हैकि इहय निं किछ़ै ढोपअ द आथी ज़ुंण खोळणअ होए, और इहय निं किछ़ै च़ोरी आथी डाहअ द, कि ज़ेते ज़ाणकारी निं आथी।
\v 27 ज़ुंण हूं तम्हां लै पिठी पिछ़ू बोला, तेउ बोलै तम्हैं सोभी सह्मनै, और ज़ुंण तम्हैं काना पिछ़ू शुणा, तेतो करै तम्हैं कोठी परैंदै उखळी करै परच़ार।
\v 28 ज़ुंण शरीरा लै घात करा, तिंयां निं आत्मा लै घात करी सकदै, तिन्नां का नि तम्हैं डरी आथी, पर डरनअ सिधअ तेऊ का ज़ुंण आत्मां और शरीर दुही नरकै नाश करी सका।
\v 29 ढबै करै कै दुई च़ेली निं बिकदी? तैबी परमात्में इच्छा बगैर निं तिन्नां मांझ़ै कोई एक बी माटी परैंदै पळदी।
\v 30 थारै मुंडे शराळ बी आसा सोभ गिणैंदै।
\v 31 इहय करै हैळिआ निं आथी, तम्हैं आसा तिन्नां खासी च़ेली का बढी करै।
\s यीशू मनणअ या नांईंं मनणअ
\p
\v 32 ज़ुंण मूँह आदमीं सह्मनैं मनें, सह मनणअ सबर्गै मूँह बाप्पू सह्मनैं,
\v 33 पर ज़ुंण मूँह आदमीं सह्मनैं नाईं मनें, तेऊलै करनअ मूँह बी बाप्पू सह्मनैं नाईं।
\s यीशूए धरती एछणेंओ असर
\r (लूका 12:51-53; 14:26,27)
\p
\v 34 इहय निं समझ़ा कि हूँ आसा धरती दी मेल-मलाप करदअ आअ द, हूँ निं मेल-मलाप करदअ आथी पर हूँ आसा तलबारा च़लाऊंदअ आअ द।
\v 35 हूँ आसा आअ द एते तैणीं कि माह्णूं तेऊए बाप्पू का और बेटी तेसरी आम्मां का, नुशा तेसरी शाशुई का ज़ुदी करी सकूँ।
\v 36 माह्णूंए बैरी हणैं तेऊए घराई का।
\p
\v 37 ज़ुंण आपणैं आम्मां-बाप्पू लै मुखा ज़ादअ प्रेंम करा, सह निं मूँह जोगी आथी, और ज़सा आपणै शोहरू माठै मुखा ज़ादै प्यारै आसा, सबी निं मुँह जोगी आथी।
\v 38 ज़ुंण आपणअ क्रूस च़की करै मूँह पिछ़ू नांईंं हांढे, सबी निं मूँह जोगी आथी।
\v 39 ज़ुंण आपणअ प्राण बच़ाऊआ, तेऊका छ़ुटणअ सह, और ज़ुंण मेरै कारण आपणैं प्राण शोटे, तेऊ भेटणअ सह।
\s तबदळअ
\r (मरकुस 9:41)
\p
\v 40 ज़ुंण थारअ अदरभाअ करा; सह करा मेरअ अदरभाअ; और ज़ुंण मेरअ अदरभाअ करा, सह करा मेरै भेज़णै आळेओ अदरभाअ।
\v 41 भबिष्‌यबगता ज़ुंण भबिष्‌यबगता ज़ाणीं करै अदरभाअ करे, तेउ भेटणअ भबिष्‌यबगतो फल; और ज़ुंण धर्मीं समझ़ी करै धर्मींओ अदरभाअ करे, तेऊ भेटणअ धर्मींओ फल।
\v 42 ज़ुंण कोई इन्नां होछ़ै मांजै एकी बी मेरअ च़ेलअ समझ़ी करै एक गल्लास ठांडै पाणिंओ पणैंऊए, हूँ खोज़ा तम्हां का सच्च़ाई कि तेऊ निं तेते फला पाणैं का कोहै रोकी सकदअ।
\c 11
\s यीशू और यहून्ना बपतिस्मैं दैणैंआळअ
\r (लूका 7:18-35)
\p
\v 1 ज़ाऊ प्रभू यीशू मसीह आपणैं च़ेलै लै आज्ञा दैई मुकअ, और तिधा का प्रभू यीशू मसीह नाठअ तिन्नें नगरी लै उपदेशा दैंदअ और परच़ारा करदअ।
\p
\v 2 यहून्ना बपतिस्मा दैणै आळै प्रभू यीशू मसीहे कामों समाच़ार शुंणअ और आपणैं च़ेलै तेऊ सेटा पुछ़दै भेज़ै कि,
\v 3 “ज़ुंण सह एछणैं आळअ थिय, सह तूहैई आसा कि हाम्हैं कसा होरी न्हैळै-भाळै रहूँमै लागी?”
\v 4 प्रभू यीशू मसीह तिन्नां लै उत्तर दैनअ कि, “ ज़ुंण बी तम्हैं शुंणा और भाळा, तिन्नां सोभी गल्ला खोज़ा यहून्ना सेटा नाशी करै
\v 5 कि कांणैं लागै भाळै और लैंगळै लागै हांढदै, कोहळी हुऐ कोहळे बमारी का राम्बळै और ट्ऊणैं लागै शुणदै, मूंऐं दै करा ज़िऊंदै और कंगाळा का शणांऊआ खुशखबरी।
\v 6 धन्य आसा सह ज़ुंण मेरै बज़्हा ठोकर नां खाऐ।”
\p
\v 7 ज़ांऊं तिंयां तिधा का नाठै, ता प्रभू यीशू मसीह बोलअ यहून्ने बारै इहय कि “तम्हैं ज़ंगलै किज़ी भाळै नाठै तै? बागरी करै च़ुकदी डाळी?
\v 8 तै तम्हैं किज़ू भाळै नाठै तै? भाळा, ज़ुंण नरम झिकळै बाह्ना, तिंयां रहा राज़ मैहलै।
\v 9 तै किल्है नाठै तै? कसा भबिष्याबगता हेरै? हां , हूँ खोज़ा तम्हां का सच्च़ाई कि तम्हैं नाठै भबिष्यबगता का बी बडै भाळै।”
\p
\v 10 अह आसा सहई ज़सरै बारै इहय आसा लिखअ द कि, “भाळा मंऐं भेज़अ आपणअ दूत आजू-आजू, तेऊ बणाणअ ताह आजू-आजू रसतअ।”
\v 11 “हूँ खोज़ा तम्हां का सच्च़ाई कि, ज़ुंण बेटळी का ज़ल्मैं दै आसा, तिन्नां बिच़ै निं यहून्ना बपतिस्मै दैणै आळै का बडअ कोहै आथी, पर ज़ुंण स्बर्गे राईसी दी होछ़ै का होछ़अ आसा, सह आसा तेऊ का बडअ।
\v 12 यहून्ना बपतिस्मा दैणैआळेए बगता ओर्ही एभै तैणीं दैनअ स्बर्गे राईसी दी नाशणां लै बडअ भारी ज़ोर, पर बलबान पाआ तेऊ छड़ैऊई।
\v 13 यहून्ना तैणीं रहै सारै भबिष्यबगता बिधि बधाने भबिष्यबाणीं करदै लागी,
\v 14 तम्हैं मना च़ाऐ ना मना, एलिया ज़ुंण एछणैं आळअ त, सह आसा अहैई।
\v 15 ज़सरै शुणणा लै कान होए सह शुणें।
\p
\v 16 एऊ ज़मानें लोगा हूँ किहै खोज़ुं कि किहै आसा? तिंयां आसा तिन्नां बालबच्च़ै ज़िहै ज़ुंण बज़ारै बेशी करै एकी दुजै लै हाका लाई बोला इहय कि,
\v 17 “हाम्हैं बाज़ी तम्हां लै बशूरी और तम्हैं निं नाच़ै, हांम्हैं पाई लेरा पकारा पर तम्हैं निं आपणीं हीक पटाकी।
\v 18 किल्हैकि यहून्ना नां ता खांदी आअ, नां पिंदी, और तिंयां बोला तेऊलै इहय कि तेऊ दी आसा दुश्टात्मा?
\v 19 मांह्णूंओ शोहरू आअ खांदी-पिंदी, और तिंयां बोला इहय कि, “भाळा, पेटू और शराबी मांह्णूं, च़ूंगी लणै आळै और पापीओ साथी; पर ज्ञान हेरअ आपणै कामां दी सच़अ बणांई।
\s बिश्वास नांईंं करनैं आळै लै हाय
\r (लूका 10:13-15)
\p
\v 20 तैबै प्रभू यीशू मसीह तिन्नां नगरीए बारै बोलदअ लागअ ज़ेथ तेऊ बडै भारी सामर्थी काम कियै तै; और तिन्नैं आपणअ मन नि मैची बी बदळअ आथी।
\v 21 खुराजीना लै हाय, बैतसैदा लै हाय, ज़ुंण सामर्थे काम तम्हां दी किऐ, ज़ै तिंयां सूर और सैदा दी किऐ हंदै, तिन्नां बाह्नणीं ती टाट और छ़ारे रूळी परैंदै बेशी करै फरेऊणअ त तिन्नां आपणअ मन पापा का दूर।
\v 22 पर हूँ खोज़ा तम्हां का सच्च़ाई कि न्याये धैळी हणीं थारी दशा सूर और सैदे दशा का मुशकळ सैहणा लै।
\v 23 हे कफरनहूंम, तूह कै स्बर्गै तैणीं उछ़टअ लाअ करी? पर तूह नाशणअ अधोलोका तैणीं उंधै; ज़ुंण सामर्थे काम ताह दी किऐ दै आसा, ज़ै तिंयां सदोमा दी किऐ हंदै ता सह रहणअ त आझ़़ तैणीं बणीं।
\v 24 पर हूँ खोज़ा तम्हां का सच्च़ाई कि , “न्याय करने धैळी हणीं तेरी दशा सदोम देशे दशा का बी मुशकळ सैहणीं।
\s बोझ़ा दी दाभूऐ दै लोगा लै आराम
\r (लूका 10:21,22)
\p
\v 25 एता बाद तेभी प्रभू यीशू मसीहै बोलअ, “हे पिता, स्बर्ग और धरतीए मालक, हूँ करा तेरअ धन्यबाद कि तंऐं डाही ईंयां गल्ला ज्ञानी और समझ़दारा का च़ोरी और बाल-बच्च़ै दी की तंऐं प्रगट।
\v 26 हां बाप्पू, किल्हैकि ताह भांऊंआ इहयई।"
\p
\v 27 “मेरै बाप्पू आसा सभाळी दी मुखा सोभ गल्ला; और शोहरू निं बाप्पू का सूआई कोहै बछ़ैणदअ, और बाप्पू बी निं कोहै बछ़ैणदअ पर शोहरू बछ़ैणां तेऊ और तिंयां बी बछ़ैणा ज़सा दी शोहरू प्रगट करनअ‍ च़ाहे।”
\p
\v 28 “हे मेंन्थी लोगो, और बोझ़ै बगारी दी थकै दै लोगो, मूँह सेटा लै एछा, हूँ दैऊं तम्हां लै बिश्राम।”
\v 29 “मेरअ जूँ च़का आपणीं कान्हा, और मुखा शिखळिआ; किल्हैकि हूँ आसा नम्र और दिला का भोळअ, और तम्हां भेटणअ आपणैं-आपणैं मनैं बिश्राम।
\v 30 किल्हैकि मेरअ जूँ आसा सान और मेरअ बोझ़अ आसा हळकअ।”
\c 12
\s सबते धैळीओ प्रभू
\r (मरकुस 2:23-28; लूका 6:1-5)
\p
\v 1 तेसा धैळी त यीशू मसीह सबते धैळी खेचा बिच़ी लागअ द हांढदअ ता तेऊए च़ेलै ती आई दी भुखै, और तिंयां लागै सील चोळी-मरोळी करै खांदै।
\v 2 तिन्नां च़ेलै इहय करदै भाळी करै फरीसी प्रभू यीशू लै बोलअ कि, “भाळ, तेरै च़ेलै आसा लागै दै सबते धैळी ईहै कामां करदै; ज़ुंण एसा धैळी करनअ ठीक निं आथी।”
\v 3 प्रभू यीशू तिन्नां लै ज़बाब दैनअ, “तम्हैं इहय निं पह्ळअ आथी कि दाऊदै कै किय त ज़ेभै सह और तेऊए साथी भुखै थियै?
\v 4 सह किल्है नाठअ परमेश्वरे घरै? और तेऊ किल्है खाई बेदी दी च़ढाऊई दी रोटी? ज़सा रोटी याजका का सूआई होर आदमीं नां ता खाई सकदअ त और नां तेऊए साथी खाई सकदै तै?
\v 5 तम्हैं कै बिधी बधाना दी इहय पळहअ निं आथी कि, याजक ह्आ सबते धैळी मांदरा दी बिधी बधाना‍ चोळी करै बी निरदोष।
\v 6 पर हूँ खोज़ा तम्हां का सच्च़ाई कि ईधी आसा सह; ज़ुंण मांदरा का बी बडअ आसा!
\v 7 ज़ै तम्हैं एतो मतलब समझ़दै कि हूँ हआ दैया करै खुश, बळीदाना करै निं हूँ खुश हंदअ, तै निं तम्हां निर्दोशा आदमीं दोशी बणांदै तै।
\v 8 मांह्णूंओ शोहरू आसा सबते धैळीओ बी मालक।”
\s मछैंऊंऐं दै हाथो आदमीं ठीक करनाअ
\r (मरकुस 3:1-6; लूका 6:6-11)
\p
\v 9 तिधा का नाठअ सह तिन्नें सभा घरा लै;
\v 10 ता तिधी त एक आदमीं इहय, तेऊओ हाथ त मछैअ द; और तिन्नैं लोगै प्रभू लै दोषा लाणेंए तैणीं प्रभू का सुआल किय कि ‘सबते धैळी कै एऊओ लाज़ करनअ ठीक आसा?’
\v 11 तैबै प्रभू यीशू तिन्नां का पुछ़अ, “तम्हां बिच़ै इहय कुंण आसा कि ज़सा का एकै भेड़ होए और सबते धैळी पळे सह भेड़ ढेका और सह निं तेसा सबते धैळी काढदअ?
\v 12 भला,माहणुंओ मोल भेड़ा का केतरअ खास्सअ आसा?; इहय करै आसा सबते धैळी भलाई करनीं ठीक।”
\v 13 तेखअ प्रभू यीशू मसीहै तेऊ मांह्णूं लै बोलअ कि आपणअ हाथ कर आजू, तेऊ आपणअ हाथ प्रभू सेटा आजू किय और सह हाथ हुअ दुजै हाथा ज़िहअ ठीक-ठाक रांबळअ।
\v 14 तैबै फरीसी बागै नाशी करै प्रभू यीशूए खलाफ आप्पू बिच़ै ईहै जोगा करदै लागै की कि हांम्हां पाणअ त अह किहअ करै मारी।
\s परमेश्वरो छांटाअ द सेबक
\p
\v 15 प्रभू यीशू हेरी अह गल भुझ़ी और सह लागअ तिधा का हांढदअ और बडै भारी लोग लागै तेऊ पिछ़ू हांढदै और प्रभू यीशू किऐ तिंयांं सोभ दाह-बमारी का राम्बळै।
\v 16 और तिन्नां लै डाहअ च़तैनगी दैई करै इहय खोज़ी बोली कि मेरै बारै निं होरी का खोज़ी;
\v 17 ताकि ज़ुंण बच़न याशायाह भबिशयाबाणीं करनै आळै बोलअ त; सह पूरअ ह्ई सके कि,
\p
\v 18 “भाळा, अह आसा मेरअ सेऊआकार ज़ुंण मंऐं छांटाअ द आसा, अह आसा मेरअ प्यारअ, ज़सा करै हूँ खुश आसा, मूँह पाणअ आपणअ आत्मां एऊ दी और तेऊ दैणअ होरी सोभी ज़ाती लै न्यायेओ समाच़ार।
\p
\v 19 तेऊ नां झ़गळअ करनअ, नां लेर पकार पाणीं और ना ता कसा का हाटै-बज़ारै तेऊए बोल शुळणैं।
\p
\v 20 तेऊ निं जैंटी दी नगाळै चोळणी और नां धुँआ दैंदी बाती तेभै तैणीं शेऊणीं, ज़ेभै तैणीं न्याये ज़ीत ना होए;
\p
\v 21 और होरी सोभी ज़ाती डाहणीं तेऊ दी आशा।”
\s यीशू और बाआलज़बूल
\r (मरकुस 3:20-30; लूका 11:14-23)
\p
\v 22 तैबै लोगै एक कांणअ और काल्लअ आदमीं आणअ, तेऊ दी थिय भूत-परेत शाचअ द। प्रभू यीशू मसीह किय सह रांबळअ ता सह लागअ तेभी भाळअ और गल्ला बाता करदअ।
\v 23 प्रभू यीशू हेरी अह गल्ल भुझ़ी और सह लागअ तिधा का हांढदअ और बडै भारी लोग लागै तेऊ पिछ़ू हांढदै और प्रभू यीशू किऐ तिंयांं सोभ दाह-बमारी का राम्बळै।
\v 24 पर फरीसी बोलअ एसा गल्ला शुणीं करै प्रभू यीशू लै इहय कि अह निं भूता परेते राज़ै शैताना बिण्हीं इन्नां बुरी आत्मा और भूता-परेता काढी सकदअ!
\v 25 प्रभू यीशू मसीह तिन्नें मनें गल्ल भुझ़ी करै तिन्नां लै बोलअ, “ज़सा राईसी दी फूट पळा, तेसा राईसीओ ह्आ बनाश और कोई बी नगरी या खानदान; ज़सा दी फूट पळा, सह निं कधी बणदअ।
\v 26 इहय करै; ज़ै शैतान ही शैताना भगाऊए, ता तै हणअ सह इहय करै आपणअ ही बरोधी, तेखअ तेऊओ राज़ किहअ करै रहणअ बणीं?
\v 27 ज़ै हूँ शैताने सहाईता करै बुरी आत्मा काढा, तै थारै बंश कसरी सहाईता करै काढा? इहय करै भरनअ तिन्नांई थारअ लेखअ-जोखअ।
\v 28 पर ज़ै हूँ परमेश्वरे सहाईता करै दुष्टात्मा काढा, तै गअ परमेश्वरो राज़ तम्हां सेटा पुजी।
\v 29 कोहै आदमीं निं कसा आप्पू का ज़ादै बलबान आदमींऐ घरै लूट-पाट करी सकदअ, ज़ेभै तैणीं कि सह तेऊ बलबाना बाह्नी ना ल्ए? तेखअ सका सह तेता बाद तेऊओ घर लुटी।
\v 30 ज़ुंण मूँह संघैं नांईंं आथी, सह आसा मेरै बिरोधा दी, और ज़ुंण मूँह संघै नांईंं झाळदअ सह पा छिंगी।
\v 31 तैहीता हूँ तम्हां का सच्च़ाई खोज़ा कि, ‘मांह्णूंओ सोभी परकारो पाप और निंदा हणैं माफ, पर आत्में निंदा करनी निं माफ हणीं।”
\v 32 “ज़ुंण बी माह्णूंऐ शोहरूऐ खलाफ कोई गल्ला करे, तेऊओ पाप सका माफ ह्ई, पर जो कोई पबित्रात्में खलाफ किज़ै बोले, तेऊओ अपराध एऊ लोकै ता कै च़ालअ माफ ह्ई पर परलोकै बी निं सह माफ ह्णअ।”
\s पेळ और तेतो फळ
\r (लूकाआ 6:43-45)
\p
\v 33 “ज़ै पौधै लै तम्हैं रांबळअ बोला, ता तै बोला तेते फळा लै बी रांबळअ, कि बोला पौधै लै नकाम्मअ, किल्है कि पौधअ बछ़ैणींआ तेते फळा करै।”
\v 34 “हे सांपे शोहरूओ, तम्हैं बूरै ह्ई करै किहअ करै सका शोभली गल्ला बोली? किल्है कि ज़ुंण मनै भरअ द ह्आ सहई एछा खाखा दी।”
\v 35 “भलअ आदमीं काढा आपणैं मने भलै भडारा का भली गल्ला, और बूरअ आदमीं काढा आपणैं मनें बूरै भडारा का बूरी गल्ला।
\v 36 हूँ खोज़ा तम्हां का सच्च़ाई कि, ज़ुंण नकाम्मीं गल्ला आदमीं बोळणीं; न्याये धैळी लागणअ तिन्नां हरेकी गल्लो लेखअ जोखअ दैणअ।
\v 37 किल्हैकि तूह हणअ आपणीं गल्ला करै ही नरदोष और आपणीं ई गल्ला करै हणअ तूह दोषी।”
\s स्वर्गिय च़िन्हें मांग
\r (मरकुस 8:11, 12; लूका 11:29-32)
\p
\v 38 एसा गल्ला लै कई शास्त्री और फरीसी प्रभू यीशू लै बोलअ, “ हे गुरू, हांम्हैं च़ाहा ताखा एक च़िन्ह भाळणअ।”
\v 39 प्रभू यीशू तिन्नां लै उत्तर दैनअ, “एऊ जुगै ह्आ बूरै, कंज़रै लोग च़िन्हां लोळै लागैदै; पर योना भबिष्याबगते च़िन्हां छ़ाडी निं तिन्नां लै होर कोई बी च़िन्ह भेटणअ।
\v 40 योना रहअ चिई राची और चिई धैळी पाणीं जैंदरी माह्छ़े पेटै, तिहअई रहणअ मांह्णूंओ शोहरू बी चिई राची धैळी धरती भितरी।
\v 41 निनबे लोगा लाणअ न्याये धैळी एऊ जुगे लोगा संघै बेशी इन्नां लै दोष, किल्हैकि तिन्नैं बदळअ आपणअ मन योने परच़ारा शुणीं करै और हेरा, ईधी आसा सह ज़ुंण योना का बडअ बी आसा।”
\v 42 दखण देशे राणीं बी लाणअ न्याये धैळी एऊ जुगै लोगा संघै उझ़ूई करै इन्नां लै दोष, किल्हैकि सह आई सुलैमाने ज्ञाना शुणीं धरतीए दुजै कनारै का, और भाळा, इधी आसा सुलैमना का बी बडअ।
\s अधूरै सुधारा कर बिबती
\r (लूका 11:24-26)
\p
\v 43 ज़ांऊं अशुध आत्मा मांह्णूं का पोर्ही निखळा, ता सह लागा शुकी ज़ैगा आप्पू लै आरामा लोळी; पर तेसा निं आराम भेटदअ।
\v 44 तेखअ बोला सह इहय कि मूँह नाशणअ आपणैं तेऊई घरै, ज़िधा का हूँ निखळी दी आसा, और बापस एछी करै सह भाळा इहय कि सह घर आसा शुनअ और शुहण शळैळन आसा एथ दैनी दी और घर आसा सज़अ-सज़ाऊअ द।
\v 45 तेखअ आणा सह आप्पू का बी बूरी-बूरी सात दुष्टआत्मा आप्पू संघै होर शादी और तिंयां लागा तेथ पेशी करै रंहदी-बसदी, और तेऊ माह्णूंऐ ह्आ पैहलै का बी ज़ादी बूरी दशा; एऊ जुगे बूरै लोगे दशा बी हणीं एही।
\s यीशूए आम्मां और भाई
\r (मरकुस 3:31-35; लूका 8:19-21)
\p
\v 46 ज़ांऊं प्रभू यीशू भीळा जैंदरी इन्नांं गल्ला करदअ लागअ द थिय, ता तेऊए आम्मां और भाई तै बागै खह्ळुऐ दै, और तिंयां च़ाहा तै तेऊ संघै गल्ला करनीं।”
\v 47 एकी बोलअ प्रभू सेटा एछी करै इहय कि, भाळ, तेरी आम्मां और तेरै भाई आसा बागै खह्ळुऐ दै, और ताह संघै च़ाहा तिंयांं गल्ला-बाता करनीं।
\v 48 इहय शुणीं करै प्रभू यीशू तेऊ लै उत्तर दैनअ; “मेरी आम्मां कुंण आसा?
\v 49 और मेरअ भाई कुंण आसा? तेखअ प्रभू आपणैं च़ेलै बाखा हाथ करी करै बोलअ, 'ईंयां आसा मेरै आम्मां और भाई।'
\v 50 किल्हैकि ज़ुंण मेरै सबर्गै रहणै आळै बाप्पूए ईछा दी च़ले तिंयांई आसा मेरै भाई, बैहणीं और आम्मां।”
\c 13
\s बेज़ै बऊणैं आळेओ द्रष्टांत
\r (मरकुस 4:1-9; लूका 8:4-8)
\p
\v 1 तेसाई धैळी प्रभू यीशू मसीह घरा का निखळी करै बेठअ दरैऊए कनारै।
\v 2 प्रभू यीशू मसीह सेटा हुअ एतरअ खासअ झाळअ कठा कि सह बेठअ किश्ती दी और सारी भीड़ रही दरैऊए कनारै खह्ळुई।
\v 3 ता प्रभू यीशू मसीह दृश्टांता दी बड़ी भारी गल्ला बोली कि, “भाळा, एकी बगती एक बेज़ै ब्ऊणैं आळअ निखळअ बेज़ै ब्ऊंदअ,
\v 4 बेज़ै ब्ऊंदी थोळअ बेज़अ पळअ बाते कनारै दी और सह च़ुंघअ च़ेलू पखीरू।
\v 5 थोळअ बेज़अ पळअ शकरीली ज़िंमीं दी, ज़िधी खासअ माटअ नांईंं त आथी, सह बेज़अ निं डुघै माटै दी पळअ और सह टिपअ सिज़ना का पैहलै;
\v 6 ता ज़ांऊं सुरज़ो धुपअ टिपरू दी पळअ; तिन्नां टिपरूए पाकै ज़लैळै नांईंं हणेंए बज्हा तिंयां टिपरू शुकै।
\v 7 इहयई थोळअ बेज़अ पळअ झ़ाकळै, ता ज़ांऊं सह बेज़अ टिपअ ता सह दाभूअ कांडै-रिंडे झ़ाकळा जैंदरी।
\v 8 पर धख बेज़अ पळअ रज़दी-पज़दी ज़िम्मीं दी, ता तिन्नां दी लागी खासी फसल, कोई शौ गुणा, कोई शाठ गुणा और कोई तिह गुणा पज़ैया।
\v 9 ज़सरै कान आसा सह शुणें।
\s द्रष्टांतो उपदेश
\r (मरकुस 4:10-12; लूका 8:9,10)
\p
\v 10 ता च़ेलै प्रभू सेटा एछी करै इहय बोलअ, “तूह इन्नां संघै दृशटांता दी किल्है करा गल्ला?”
\v 11 प्रभू यीशू मसीह तिन्नां लै उत्तर दैनअ, “तम्हांलै आसा सबर्ग राज़ो भेद समझ़ाऊअ द पर इन्नां का निं आथी ?”
\v 12 किल्हैकि ज़सा का आसा, तेऊ लै दैणअ होर बी; ता तेऊका हणअ खासअ, ता, ज़सा का किछ़ै निं आथी, तेऊका लणअ सह बी बापस ज़ुंण किछ़ तेऊका होए बी।"
\v 13 हूँ करा तिन्नां संघै दृश्टांता दी एते तैणीं गल्ला कि तिंयांं निं हेरी करै बी हेरदै और शुणीं करै बी निं शुणदै और नां समझ़दै।
\v 14 तिन्नें बारै आसा याशायाह भबिष्याबगता इहय बोलअ द कि,
\p “तम्हां काना का ता शुळणअ पर तम्हां समझ़ निं पळणीं। आच्छी का ता तम्हां भाळणअ पर तम्हां का निं धेछणअ आथी।
\p
\v 15 किल्हैकि इन्नांं लोगो मन आसा गअ द पाथर ह्ई और काना का शुणा तिंयां उछ़टअ, और तिन्नैं आसा डाही दी आपणीं आच्छी मुंदरी कि इहय निं ह्आ कि तिंयां आच्छी करै भाळे, और काना करै शुणें और मना का समझ़े, और तिंयां बापस फिरे और हूँ तिन्नां च़ांगअ करूं।”
\v 16 पर भागा आळी आसा थारी आच्छी, कि तिन्नां का धेछिआ, और भागा आळै आसा थारै कान तिन्नां का शुणिंआ।
\v 17 तैहीता हूँ खोज़ा तम्हां का सच्च़ाई कि, “कई भबिष्याबगता और धर्मीं च़ाहअ इहय कि ज़ुंण गल्ला तम्हां का धेछिआ, तम्हैं भाळे, पर नांईंं भाळी, और ज़ुंण गल्ला तम्हैं शुणां, तम्हैं शुणें, पर नांईंं शुणीं।
\s बेज़ै बऊणैं आळे‍ द्रष्टांत समझ़ाऊणाअ
\r (मरकुस 4:13-20; लूका 8:11-15)
\p
\v 18 ऐबै शुणां तम्हैं बेज़ै ब्ऊणै आळैए दृश्टांतो फल।
\v 19 ज़ुंण कोई राईसिओ बच़न शुणीं करै नांईंं समझ़ा, तेऊए मनै ज़ुंण बी ब्ऊअ द थिय, तेऊ निंयंां सह दुष्ट शैतान छ़ड़ैऊई, अह आसा सहई बेज़अ ज़ुंण बाते कनारै थिय ब्ऊअ द।
\v 20 ता ज़ुंण शकरीली ज़िंमीं दी ब्ऊअ त, अह आसा सह ज़ुंण बच़न एकदम खुशी-खुशी मना,
\v 21 पर आप्पू दी पाकअ ज़लैळणैं निं दैंदअ, और अह आसा थोळै इ धैळैओ, और ज़ांऊं तेऊलै बच़न मनणें कारण दुख तकलिफ और उपद्रब ह्आ, ता तेऊ लागा इहय करै छ़ेकै ठोह्ळ।
\v 22 ज़ुंण बेज़अ झ़ाकळै पळअ त, अह आसा इहय ज़ुंण बच़न ता शुणां पर एऊ संसारे चिंता फिकर और धन माये धोखै करै सह बच़न दाभिआ; सह निं पज़ैआ दैंदअ आथी।
\v 23 ज़ुंण बेज़अ रज़दी पज़दी ज़िंमी दी पळअ, अह आसा इहय, ज़ुंण बच़न‍ शुणीं करै समझ़ा और सह दैआ खासी पज़ैआ, कोई शौ गुणा, कोई शाठ गुणा, और कोई तिह गुणा।
\s ज़ंगली बेज़ेओ द्ष्टांत
\p
\v 24 तैबै प्रभू यीशू मसीह तिन्नां का एक होर दृश्टांत खोज़अ, कि स्बर्ग राज़ आसा तेऊ मांह्णूं ज़िहअ, तेऊ ब्ऊअ आपणैं खेचै बधिया बेज़अ,
\v 25 पर ज़ांऊं लोग सुतै दै थियै, तिन्नें बैरी एछी करै डाहै गिंहूं जैंदरी ज़ंगली लबहरै ब्ऊई।
\v 26 ज़ांऊं टिपरू लागै और सील निखळै, तैबै लागै तिंयांं ज़ंगली लबहरे दाणैं बी धेछदै,
\v 27 एता भाळी तेऊए घरे सेऊआ‍ च़ाकरै तेऊ सेटा लै एछी करै बोलअ, “हे मालक, तंऐं कै आपणैं खेचै बधिया बेज़अ निं ब्ऊअ त? तै ईंयां ज़ंगली दाणैए डाळ किधा का आऐ?
\v 28 तेऊ तिन्नां लै बोलअ, “अह आसा कसा बैरीओ काम।” तिन्नैं सेऊआकारै तेऊ लै बोलअ, “ ऐबै तूह किज़ै बोला, हाम्हैं तिन्नां गिंहूं बिच़ा का पेच़ी करै कठा करीए?”
\v 29 तेउ तिन्नां लै बोलअ, “इहय निं करी, इहय निं ह्आ कि ज़ंगली दाणैं आळै डाळा कठा करदी बारी राम्बळै गिंहूंऐ दाणेंए डाळ बी झोठिआ।
\v 30 ल्ऊंणैं तैणीं दैआ इन्नांं दुही संघा-संघा बझ़णैं, ल्ऊंणेंए समैं बोळणअ मूँह काटणै आळै लै इहय कि पैहलै इन्नांं ज़ंगली लबहरे पूळै बाह्ना ज़ाळणा लै कठा और बाकि राम्बळै गिंहूं करा मेरै भडारै कठा।”
\s राईए बेज़ेओ द्रष्‌टांत
\r (मरकुस 4:30-32; लूका 13:18,19)
\p
\v 31 और एता बाद प्रभू यीशू मसीह तिन्नां लै एक होर दृश्टांत खोज़अ कि स्बर्गो राज़ आसा एक राईए दाणैं ज़िहअ, सह ब्ऊअ एकी मांह्णूं आपणैं खेचै,
\v 32 सह सोभी बेज़ै का होछअ ता आसा पर ज़ांऊं सह बढा, सह ह्आ सोभी शाग पाचा का बडअ और सह बणां इहय बूट कि सरगे च़ेलू-पखीरू बी करा तेते शाह्णटी दी बसेरअ।
\s सज़ेळैओ द्रष्‌टांत
\r (लूका 13:20,21)
\p
\v 33 और प्रभू तिन्नां लै एक होर दृश्टांत खोज़अ कि ,स्बर्गो राज़ आसा सज़ेळै ज़िहअ कि एकी बेटळी सह सज़ेळअ निंयं और चिई सेर पिठै बिच़ै सह मुछ़अ ता थोळी घळी बाद बणअ सह सारअ मुछ़अ द पिठअ सज़ेळअ।
\s द्रष्टांतो इस्तेमाल
\r (मरकुस 4:33, 34)
\p
\v 34 ईंयां सोभ गल्ला खोज़ी प्रभू यीशू दृश्टांता दी और सह निं बिणा दृश्टांता बोली तिन्नां लै एक गल बी बोलदअ त।
\v 35 तै कि ज़ुंण बच़न याशायाह भबिष्याबाणीं करनै आळै बोलअ त सह पूरअ होए कि,
\p “मूँह खोळणीं आपणीं खाख भज़ाहणीं बोळणा लै, और तिंयां गल्ला करनीं मूँह प्रगट ज़ुंण संसारे उत्पति ओर्ही गुप्त आसा रही दी।"
\s जंगली बेज़ेओ द्रष्टांत समझ़ाउणअ
\p
\v 36 तैबै प्रभू यीशू मसीह तिन्नां लोगा बिच़ा का घरा लै आअ और तेऊए च़ेलै तेऊ सेटा एछी करै बोलअ कि, “खेचा दी ज़ंगली लबहरेओ दृश्टांत समझ़ाऊ हांम्हां का।
\v 37 प्रभू यीशू तिन्नां का समझ़ाऊअ कि, “बधिया बेज़ै ब्ऊणैं आळअ आसा मांह्णुंओ शोहरू।
\v 38 खेच आसा अह संसार, और बधिया बेज़अ आसा तम्हां ज़िहै स्बर्गराज़े पूत्र। और ज़ंगली लबहरै आसा दुष्ट शैताने पूत्र।
\v 39 ज़ुंणीं बैरी तिंयां ब्ऊऐ, सह आसा शैतान; ल्ऊणेंओ बगत आसा एऊ संसारो अंत और काटणैं आळै आसा स्बरगदूत।
\v 40 ज़िहै ज़ंगली लबहरै कठा करी करै ज़ाळा, तिहअई हणअ ऐऊ संसारे अंता दी।
\v 41 मांह्णूंऐ शोहरू भेज़णैं आपणैं स्बरगदूत; और तिन्नां करनै तेऊए राईसी का सोभ बूरै करनै आळै, कूकरम करनै आळै कठा।
\v 42 और तिंयां पाणैं आगीए कुंडा दी, ता तिधी हणअ सिधअ लेरनअ और दांद पिशणअ।
\v 43 तेभै च़मकणैं धर्मीं आपणै पिता परमेश्वरे राज़ा दी सुरज़ा ज़िहै, ज़सरै कान आसा, सह ल्ऐ शुणीं॥
\s गुप्त खज़ानेंओ द्रष्टांत
\p
\v 44 स्बर्गो राज़ आसा खेच़ै दाबी दी धनमाया ज़िहअ ज़ुंण एकि माह्णूं माया भेटी और सह डाही तिधी दाबी और खुशीऐ मारै ल्अ तेऊ सह खेच मोलै आपणअ सोभ किछ़ बेच़ी करै।
\s अनमोल मोतीओ द्रष्टांत
\p
\v 45 स्बरगो राज़ आसा एक बपारी ज़िहअ ज़ुंण सोभी का बधिया मोती लोळअ त लागअ द।
\v 46 जांऊं तेऊ एक अनमोल मोती भेटअ, ता तेऊ पाअ आपणअ सोभ किछ़ बेच़ी तेऊ मोती लणां लै।
\s ज़ाळो द्रष्‌टांत
\p
\v 47 ता स्बर्गो राज़ आसा एकी बडै ज़ाळा ज़िहअ, ज़ुंण समूंदरै पाअ और तेथ शाची सोभी रंगै माह्छ़ली,
\v 48 ज़ांऊं सह भरूअ, ता सह आणअ कनारै लै खिंच़ी, तेता का बधिया-बधिया ता भरी टोकरी दी और नकाम्मीं-नकाम्मीं शोटी ढेका।
\v 49 संसारे अंता दी हणअ इहयई; स्बर्गदूता करनै स्बर्गा का एछी करै दुष्ट धर्मीं का ज़ुदै और तिंयां पाणैं आगीए कुंडा दी।
\v 50 तिधी हणअ सिधअ लेरनअ और दांद पिशणअ।
\s पराणीं और नऊंईं शिक्षो महत्व
\p
\v 51 तम्हैं ईंयां गल्ला समझ़ी बी कि नांईंं?
\v 52 तिन्नैं प्रभू लै बोलअ, “हां” और प्रभू तिन्नां लै बोलअ, “तैहीता हर शास्त्री ज़ुंण स्बर्गे राज़ो च़ेलअ बणअ द आसा, सह आसा तेऊ भड़ारी ज़िहअ, ज़ुंण आपणैं भडारा का नंऊईं पराणीं च़िज़ा काढा।
\s नासरतै यीशूओ अनादर
\r (मरकुस 6:1-6; लूका 4:16-30)
\p
\v 53 ज़ांऊं प्रभू यीशू इन्नांं सोभी दृश्टांता खोज़ी मुकअ, तेखअ लागअ सह तिधा का हांढदअ,
\v 54 और आपणैं देशै एछी करै लागअ तिन्नें सभा दी ईहै उपदेशा दैंदअ कि तिंयां हुऐ रहैन और बोलदै लागै कि, “ एऊ अह ज्ञैन और सामर्थे काम किधा का भेटै?
\v 55 अह कै बड़्ईओ‍ शोहरू निं आथी? एऊए आम्मां नांअ मरिअम निं आथी? और एऊए भाई नांअ याकुब और युसफ, शमोन और यहूदा निं आथी?
\v 56 एऊए सारी बैहणीं कै हांम्हां बिच़ै निं आथी? ता तै एऊ ईंयां सोभै गल्ला किधा का भेटी?
\p
\v 57 तिन्नां लागी तेऊए कारण ठोह्ळ, पर प्रभू यीशू मसीह तिन्नां लै बोलअ, “भबिष्याबगतो अदर भाअ निं सिधअ तेऊए आपणै घरै और आपणै देशै हंदअ, पर होरती हआ सारै दी।
\v 58 तिंयां निंसै विश्वास करी और प्रभू यीशू बी निं तिधी तेखअ ज़ादै सामर्थी काम कियै आथी।
\c 14
\s यूहन्ना बपतिस्मैं दैणैं आळे हत्या
\r (मरकुस 6:14-29; लूका 9:7-9)
\p
\v 1 तिन्नां धैळै, चौथाई देशे राज़ै हेरोदेसै प्रभू यीशूए बारै बडी च़रचा शुंणीं;
\v 2 और तेऊ आपणैं सेऊआकारा लै बोलअ कि अह आसा यहून्ना बपतिस्मैं दैणैंआळअ और सह हुअ मरी करै ज़िंऊंदअ, तैहीता एऊ का एतरै सामर्थी काम प्रगट हआ।
\p
\v 3 किल्हैकि हरोदेसै पाअ त यहून्ना आपणैं भाई फिलिप्पुसे लाळी हेरदिआसा पिछ़ू शांघळी लोहै लाई जेहलखानै दी।
\v 4 इहय किय तेऊ तै कि यहून्ना बोलअ त राज़ै लै इहय कि आपणैं भाईऐ बेटळी डाहणीं निं ताल्है ठीक आथी।
\v 5 हेरोदेस राज़अ ता च़ाहा त यहून्ना मारनअ पर सह डरा त लोगा का तै कि लोग मना तै यहून्ना भबिष्याबगता।
\p
\v 6 पर ज़ांऊं हेरोदेसो ज़ल्म धैळअ आअ, ता हेरदिआसे शोहरी किय राज़अ तेऊ पर्बा दी आपणअ नाच़ रहैऊई करै खुश;
\v 7 और राज़ै दैनअ तेसा लै बच़न कि, ज़ुंण किछ़ बी तूह मांगे, मूँह दैण सह ताल्है।
\v 8 सह‍ शोहरी ती तेसरी आम्मां डाही दी शगरेऊई और तेसा बोलअ राजै लै इहय की मुल्है आण यहून्ना बपतिसमैं दैणैंआळैओ मूंड एभी काटी करै।
\v 9 राज़अ हुअ ता बडअ दुखी पर आपणैं बच़न और तिधी बेठै दै पाहूणैं पिछ़ू दैनीं तेऊ आज्ञा कि एसा लै दैआ ज़ुंण एसा लोळी।
\v 10 ता जेह्लखानै लै आपणैं सपाही भेज़ी करै यहून्नों कैळअ पाअ काटी;
\v 11 और थाळा भितरी आणअ तेऊओ मूंड संघा दैनअ तेसा शोहरीए हाथै और तेसा निंयं सह आपणीं आम्मां सेटा लै।
\v 12 तेखअ यूहन्नें च़ेलै निंईं तेऊए ल्हास और तिन्नैं डाही सह दाबी और तिन्नैं भेज़अ एतो फैळअ प्रभू यीशू मसीह लै बी।
\s पांज़ा हज़ारा मरधा का रोटी खैऊणीं
\r (मरकुस 6:30-44; लूका 9:10-17; यूहन्ना 6:1-14)
\p
\v 13 ज़ांऊं प्रभू यीशू इहय‍ शुंणअ ता सह किश्ती दी बेशी करै नाठअ एकी सुनसान ज़ैगा लै कांत और इहय‍ शुणीं करै लोग आऐ नगरी का तेऊ पिछ़ू पैदल तेऊ सेटा लै।
\v 14 प्रभू यीशू लोगे एक बडी भीड़ भाळी ता तिन्नां लै आई तेऊ बडी भारी दैया और प्रभू कियै तिन्नें बमार आदमीं हर बमारी का दूर।
\p
\v 15 ज़ांऊं साह्न पळी ता तेऊए च़ेलै तेऊ सेटा एछी करै बोलअ, “अह आसा बड़ी सुनसान ज़ैगा और धैळअ बी गअ उडी, इन्नांं लोगा कर बिदा ताकि ईंयां किधी गरांऊंऐ आप्पू लै रोटीओ ईंतज़ाम करी सके।”
\v 16 प्रभू यीशू तिन्नां लै बोलअ, “ईनों नाशणअ निं ज़रूरी आथी, तम्हैंई दैआ इन्नांं लै रोटी खाणा लै।”
\v 17 तिन्नैं च़ेलै प्रभू लै बोलअ, “हाम्हां सेटा निं ईधी दुई रोटी और माह्छ़ली छ़ाडी होर किछ़ै आथी।”
\v 18 प्रभू तिन्नां लै बोलअ, “ तिन्नां आणा मूँह सेटा लै।”
\v 19 तेबै प्रभू लोगा लै घाहा परैंदै बशैळना लै बोलअ, और पांज़ रोटी और दूई माह्छ़ली हाथै ढाकी और स्बर्गा बाखा भाळी करै धन्याबाद किय और रोटी और माह्छ़ली दैनीं चोळी-चोळी करै च़ेले हाथै ता तिंयां लागे लोगा लै बांडदै।
\v 20 तिंयां सोभ लोग खाई करै रज़ै, और बच़ी दी रोटीए भरूऐ बाराह च़ठै।
\v 21 ता खाणैं आळै तै बेटळी और माठै छ़ाडी करै अटकल लाई लगभग पांज़ हज़ार मरध ई मरध।
\s यीशूओ पाणीं परैंदै हांढणअ
\r (मरकुस 6:45-52; यूहन्ना 6:15-21)
\p
\v 22 तेता बाद नढैऊऐ प्रभू यीशू मसीह आपणैं च़ेलै किश्ती दी ज़ोरा-ज़ोरी बशैळै कि तम्हैं नाशा पैहलै दरैऊआ पार ज़ेभै तैणीं हूँ इन्नां लोगा भेज़ी निं ल्ऊं;
\v 23 और प्रभू यीशू लोग बिदा किऐ ता आप्पू नाठअ धारा परैंदा लै प्राथणां करदअ साह्नां एकै ज़ह्णअ।
\v 24 ता तिन्नां च़ेले किश्ती लागी दरैऊआ बिच़ै ओरी-पोरी ढुळदी हाऊआ बागरी करै।
\v 25 प्रभू यीशू मसीह आअ राचकै च़ऊथै पहरै दरैऊऐ पाणीं परैंदै हांडी तिन्नां सेटा लै।
\v 26 च़ेलै तेऊ दरैऊआ दी हांढदै भाळी करै डरै ता तिंयां लागै बोलदै कि अह आसा भूत; और तिन्नैं पाई डरैमारै लैळा पकारा।
\v 27 प्रभू यीशू कीई तेभी तिन्नां संघै गल्ला बाता कि; “हैळअ निं करा, हूँ आसा, डरा निं आथी।”
\v 28 तैबै पतरसै प्रभू लै बोलअ, “प्रभू, ज़ै तूहैई आसा, तै दै मुल्है पाणीं परैंदै हांडी करै एछणें ज़ाज़त।”
\v 29 प्रभू यीशू बोलअ, “ऐछ” और पतरस किश्ती का होथी करै लागअ प्रभू यीशू सेटा लै पाणीं परैंदै हांढदअ।
\v 30 पर ढिशा बागरी करै पतरस डरअ, और ज़ांऊं सह पाणीं दी डुबदअ लागअ ता तेऊ पाई लैळा कि “हे प्रभू, मूँह बच़ाऊ हूँ च़ालअ डुबी मूँह बच़ाऊ।”
\v 31 प्रभू यीशू झ़टपटै तेऊओ हाथ ढाकअ और तेऊ लै बोलअ, “हे अल्पविश्वासी, तंऐं शक किल्है किय?”
\v 32 ज़ांऊं तिंयां किश्ती दी उखळै ता तेभी ढिश बागर मुकी।
\v 33 एसा गल्ला भाळी ज़ुंण किश्ती दी बेठै दै थियै, तिन्नैं प्रभू सेटा माथअ टेकअ और बोलअ कि तूह आसा सच्च़ी ‘परमेश्वरो पुत्र’।
\s गन्नेसरतै बमार ठीक करनैं
\r (मरकुस 6:53-56)
\p
\v 34 समुंदरा पार किश्ती का होथी करै पुजै तिंयां गनेसरत देशै।
\v 35 ता तिधे लोगै प्रभू यीशू बछ़ैणीं करै ओरी-पोरी सारै देशै भेज़अ फैळअ, और तिन्नैं आणै सोभ बमार माह्णूँ प्रभू यीशू सेटा लै।
\v 36 तेखअ तिंयां प्रभू यीशू सेटा अरज़ करदै लागै कि तूह दै हाम्हां च़ाऐ झिकळेओ पालअ ई छ़ुहणैं, और ज़ेतरै लोगै बी प्रभू छ़ुअ, तिंयां हुऐ सोभ बमारी का ठीक।
\c 15
\s रिति-रबाज़ा मनणेंओ सुआल
\r (मरकुस 7:1-13)
\p
\v 1 तैबै येरूशलेमा का फरीसी और शास्त्री प्रभू यीशू मसीह सेटा आऐ, और बोलदै लागै,
\v 2 “तेरै च़ेलै पुरखे रिती रबाज़ा किल्है चोळा कि हाथा धोऐ बिण्हीं बेशा रोटी खांदै?”
\v 3 प्रभू तिन्नां लै उत्तर दैनअ कि “तम्हैं किल्है चोळा परमेश्वरे आज्ञा आपणैं रिती रबाज़ा करै?”
\v 4 परमेश्वरै ता इहय बोलअ त कि "आपणैं आम्मां बाप्पूए करै इज़त पत और आपणैं आम्मां बाप्पू लै निं कोहे बूरअ बोली, ज़ुंण इहय करे, तेऊ पाऐ मारी।”
\v 5 पर तम्हैं बोला इहय कि "ज़ै कोई आपणैं आम्मां बाप्पू लै इहय बोले कि ज़ुंण फाईदअ तम्हां मूँह करै हणअ त सह हेरअ हांम्हैं परमेश्वरा लै भेंट करी?”
\v 6 “तै तेऊ निं आपणैं आम्मां बाप्पूए इज़त करनें ज़रूरत आथी? इहय करै चोळी तम्हैं आपणैं रिती रबाज़ा करै परमेश्वरे आज्ञा।
\v 7 हे कपटिओ, याशायाह आसा थारै बारै ठीक ई बोलअ द कि
\p
\v 8 “ईंयां लोग होठा का ता करा मेरअ आदरमान, पर तिनों मन आसा मुखा दूर;
\p
\v 9 और ईंयां करा मेरी भगती बेकार, किल्हैकि ईंयां सखाऊआ लोगा का मांह्णूंऐ बिधी बधान धर्में उपदेश बणांईं करै।”
\s अशुध्द आळी गल्ला
\r (मरकुस 7:14-23)
\p
\v 10 और प्रभू यीशू लोग आप्पू सेटा लै शादी करै बोलअ, “शुणां और एसा गल्ला समझ़ा कि
\v 11 “ज़ुंण खाखा दी भितरी नाशा, सह निं माह्णूं अशुध करदअ पर ज़ुंण खाखा का बागै निखळा, सह करा अशुध।”
\v 12 तैबै च़ेलै प्रभू का पुछ़अ, “ताखा थोघ बी आसा कि एसा गल्लो मनअ फरिसी बडअ भारी बूरअ।”
\v 13 प्रभू तिन्नां लै बोलअ, “हरेक पौधअ ज़ुंण मेरै स्बर्गिय बाप्पू नांईंं आथी लाअ द, सह पेच़णअ तेऊ पोर्ही।”
\v 14 इन्नांं दैआ नाशणैं, ईंयां आसा आंधै रसतै रहैऊणैं आळै; आंधअ ज़ै आंधै का रसतअ खोज़े, ता तिंयां पळणैं दुहै ढेका।
\p
\v 15 एसा गल्ला शुणीं पतरसै प्रभू लै बोलअ, “हाम्हां का समझ़ाऊ एसा गल्ला ठीक- ठीक।”
\v 16 प्रभू तिन्नां लै बोलअ कि “तम्हैं बी मैची समझ़ै निं आथि?
\v 17 तम्हैं किज़ै निं समझ़ै कि ज़ुंण खाखा दी नाशा और पेटै पळा, और दोती दिशा नाशी करै निखळा बागा लै?
\v 18 पर ज़ुंण खाखा का निखळा, सह निखळा मना का और सह ई करा मांह्णूं अशुध।”
\v 19 किल्हैकि बूरी सोच़, हत्या, पराई बेटळी सेटा नाशणअ, कंझ़रनअ, च़ोरी, झ़ुठी ग्वाही और निंदा निखळा मना का ई।
\v 20 ईंयांई गल्ला आसा ज़ुंण मांह्णू अशुध करा पर हाथा धोऐ बिण्हीं रोटी खाणअ निं अशुध करदअ।
\s कनानीं ज़ातीए बेटळीओ बिश्वास
\r (ममरकुस 7:24-30)
\p
\v 21 ता एता बाद प्रभू यीशू तिधा का नाठअ सूर और सैदा देशा बाखा लै;
\v 22 और तेऊ देशै एक कनानी बेटळी आई और ज़ोरै-ज़ोरै बोलदी लागी कि हे प्रभू, दाऊदे संतान, मुल्है कर दैया, मेरी शोहरीए लाऐ दुशटआत्मैं बूरै हाल करी।
\v 23 पर प्रभू निं तेसा लै कोई बी उत्तर दैनअ, पर च़ेलै की प्रभू का अरज़ कि “हे प्रभू, एसा कर बिदा, अह आसा लागी दी हाम्हां पिछ़ु लैळा लाई ठुरदी।”
\v 24 प्रभू तेसा लै बोलअ इहय कि, “इस्त्राएली खांनदानिंऐ भेडा छ़ाडी निं हूं होरी कोही सेटा लै आथी भेज़अ द।”
\v 25 पर सह आई तैबी और प्रभू सेटा माथअ टेकअ और बोलअ, “हे प्रभू, मेरी मदद कर।”
\v 26 प्रभू तेसा लै बोलअ, “लान्हेए रोटी कुत्तै लै दैणीं निं ठीक हंदी।”
\v 27 तेसा बोलअ प्रभू का इहय कि “हां प्रभू अह गल आसा सही, पर कुतै बी खा च़ूर-च़ार ज़ुंण तिन्नें मालके रोटी खाणैं का बच़त हआ।”
\v 28 एसा गल्ला शुणीं प्रभू तेसा लै उत्तर दैई बोलअ, “हे स्त्री, तेरअ बिशवास आसा पाकअ, ज़िहअ तूह च़ाहा, ताल्है लोळी तिहअई हुअ” और तेसरी शोहरी हुई तेसाई घळी राम्बळी।
\s कई रोगी ठीक करनैं
\p
\v 29 तेखअ प्रभू यीशू तिधा का गलीले दरैऊआ सेटा नाठअ और धारा परैंदै नाशी करै तिधी बेठअ।
\v 30 ता लोगे छ़ुंडा परैंदै छ़ुड, लैंगळै, कांणैं, काल्लै, टुंडै और कई दाह बमारी आळै ल्ई आऐ प्रभू सेटा लै और तिंयांं बशैळै प्रभूए पैरै और प्रभू कियै तिंयां सोभ ठीक।
\v 31 ज़ांऊं लोगै भाळअ कि काल्लै लागै गल्ला करदै, लैंगळै लागै हांढदै, टुंडै हुऐ ठीक, और कांणैं का लागअ धेछदअ, तै तिंयां हुऐ रहैन और तिंयां लागै परमेश्वरे जै-जैकार करदै।
\s च़ार हज़ार लोगा का रोटी खेऊणीं
\r (मरकुस 8:1-10)
\p
\v 32 प्रभू यीशू आपणैं च़ेलै लै बोलअ, “मूँह एछा इन्नांं लोगे जेह्ल मह्रेली भाळी करै दैआ, किल्हैकि ईंयां आसा चिई धैळी ओर्ही मूँह संघै, और इन्नां का खाणां-पिणां लै बी निं आथी किछ़ै, हूँ निं च़ांहदअ इन्नां भुखै नचिशै बिदा करनअ, इहय निं ह्आ कि ईंयां बाता थकी करै रहे तेतै पळी।”
\v 33 च़ेलै प्रभू लै बोलअ, “ईधी ज़ंगलै किधा का काढणीं हाम्हां इन्नांं लोगा लै एतरी रोटी कि एतरे लोगे पेट रज़ैऊणै?”
\v 34 प्रभू यीशू पुछ़अ कि “तम्हां का केतरी रोटी आसा?” तिन्नैं बोलअ कि “हाम्हां का आसा सात रोटी और थोळी ज़ेही माह्छ़ली।”
\v 35 तैबै प्रभू यीशू तिन्नां लै घेह्ळी दी बेशणा लै बोलअ
\v 36 और सात रोटी और माह्छ़ली लै परमेश्वरो धन्याबाद करी करै चोळी और च़ेलै हाथै रहअ दैंदअ लागी और तिंयां रहै लोगा लै बांडदै लागी।
\v 37 इहय करै सोभ लोग खाई करै रज़ै और बच़ी दी रोटीए बच़ै सात च़ठै।
\v 38 खाणैं आळै तै तिधी बेटळी और माठै छ़ाडी च़ार हाज़ार मरध ई मरध।
\v 39 एता बाद प्रभू यीशू तिंयां लोग बिदा किऐ और आप्पू च़ेलै संघै किश्ती दी बेशी करै पुजअ मगदण देशै।
\c 16
\s स्वर्गे च़िन्हें मांग
\r (मरकुस 8:11-13; लूका 12:54-56)
\p
\v 1 फरीसी और सदूकी प्रभू यीशू सेटा एछी करै परखणें तैणीं बोलदै लागै कि हाम्हां का रहैऊ सरगो कोई एक च़िन्ह।
\v 2 प्रभू तिन्नां लै उत्तर दैनअ कि “साह्नां बोला तम्हैं कि "सरग रहणअ बिझअ, किल्हैकि सरग आसा लाल,
\v 3 और दोती बोला इहय कि आझ़़ एछणीं ढिश बागर, किल्हैकि सरग आसा लाल और न्हैरअ, तम्हैं हेरा सरगे लछ़ण भाळी करै तेतो भेद खोज़ी पर बगतो च़िन्ह और भेद निं खोज़ी सकदै?”
\v 4 “एऊ जुगे बूरै और कंज़रै लोग लोळा चन्ह, पर योना नबीए चिन्हा छ़ाडी निं तिन्नां लै होर किछ़ै भेटणअ आथी।” तेखअ प्रभू यीशू लागअ तिन्नां छ़ाडी हांढदअ।
\s फरीसी और सदुकिए शिक्षो सज़ेळाअ
\r (मरकुस 8:14-21)
\p
\v 5 च़ेलै बिसरूऐ दरैऊआ पार नाशदी रोटी निंणैं।
\v 6 प्रभू यीशू तिन्नां लै बोलअ, “हेरे, फरीसी और‍ सदूकिऐ सज़ेळै का रहै दूर।”
\v 7 तिंयां लागै आप्पू बिच़ै सोठदै कि हाम्हैं रोटी ता आणीं निं!
\v 8 प्रभू यीशू मसीह हेरी तिन्नें मने गल भुझ़ी और तेऊ तिन्नां लै बोलअ, “हे अल्पविश्वासिओ, तम्हैं आपणैं मनैं कै सोठा कि हाम्हां का रोटी निं आथी?
\v 9 तम्हैं कै मैची तैणीं बी निं समझ़ै आथी? तिन्नां पांज़ा हज़ारा लै रोटी खैऊई ती तिंयां बी निं तम्हां आद रही? और तम्हैं बच़ै दै रोटीए कतरै च़ठै च़कै तै?
\v 10 तिंयां च़ार हज़ारा लै सात रोटी बी बिसरूऐ? तिधी बी बच़ी दी रोटिए केतरै च़ठै च़कै तै?”
\v 11 “तम्हैं किल्है निं समझ़दै कि मंऐं निं तम्हां लै रोटिऐ बारै कधि बोलअ आथी! फरीसी और सदुकिए सज़ेळै का रहै दूर।”
\v 12 तैबै आई तिन्नां समझ़ कि प्रभू निं रोटिऐ सज़ेळै का दूर रहणा लै बोलअ; पर तेऊ बोलअ फरिसी और सदुकिए शिक्षा का दूर रहणा लै।
\s पतरसो यीशू लै मसीह बोळणाअ
\r (मरकुस 8:27-30; लूका 9:18-21)
\p
\v 13 प्रभू यीशू आअ कैसरिआ फलिपी देशै और आपणैं च़ेलै का पुछ़दअ लागअ कि “लोग मुल्है कै बोला?”
\v 14 तैबै तिन्नैं बोलअ कि कोई बोला ताल्है यहून्ना बपतिस्मैं दैणैं आळअ, कई लोग बोला एलिया और कई लोग बोला कि अह आसा यिर्मयाह भबिष्याबाणीं करनै आळअ या तिन्नां मांझ़ै कोई एक ज़ह्णअ।
\v 15 तैबै प्रभू तिन्नां लै बोलअ इहय कि “तम्हैं किज़ै बोला मुल्है?”
\v 16 शिमोंन पतरसै उत्तर दैनअ कि “तूह आसा ज़िऊंदै परमेश्वरो शोहरू मसीह।”
\v 17 प्रभू यीशू तेऊ लै बोलअ, “हे शिमोन, योने शोहरूआ, तूह आसा धनबान, अह गल निं खुना और मासा करै हूई, पर मेरअ बाप्पू ज़ुंण स्बर्गै आसा, तेऊ की अह गल ताह दी प्रगट।
\v 18 और हूंबी बोला ताल्है इहय कि तूह आसा पतरस; और एसा ज़ानिं परैंदै बणाणीं मूँह आपणीं कलिसीया, और नरके परऊळी बी निं तेता हारी सकदी।”
\v 19 “मूँह दैणीं ताल्है स्बर्गे राज़े कुंजी, और ज़ुंण बी तूह धरती दी कठा करे, सह हणअ स्बर्गै कठा, और ज़ुंण बी तूह धरती दी खोले, सह खुळणअ स्बर्गै।”
\v 20 तैबै प्रभू यीशू बोलअ कि “कोही का निं बोली कि हूँ आसा मसीह।”
\s आपणीं मौते बारै प्रभू यीशूए भबिष्‌याबाणीं
\r (मरकुस 8:31-33; लूका 9:22)
\p
\v 21 और शास्त्रीए हाथै दुख सैहूं और तिन्नें हाथै मरूं और चिऊथै धैळै ह्ऊं ज़िऊंदअ।”
\v 22 एसा गल्ला लै पतरस प्रभू संघै ज़ुदअ ज़िहअ नाशी करै बोलदअ लागअ कि “हे प्रभू, परमेश्वर ना करे कि ताह संघै कधि इहय होए।”
\v 23 प्रभू पतरसा बाखा फिरी करै बोलअ, “हे शैतान, मूँह सह्मनै का हअ दूर, तूह आसा मुल्है ठोह्ळा दैणैंओ कारण, किल्हैकि तूह लाआ परमेश्वरे गल्ला छ़ाडी मांह्णूंऐ गल्ला दी मन।”
\s यीशू पिछ़ू हांढणेंओ अर्थ
\r (मरकुस 8:34-9:1; लूका 9:23-27)
\p
\v 24 तेखअ प्रभू आपणै च़ेलै लै बोलअ, “ज़ै कुंण मूँह पिछ़ू एछणअ च़ाहा, सह करा आपणैं आप्पू लै नकार और आपणअ क्रूस च़का आप्पै ता तेखअ एछा मूँह पिछ़ू।
\v 25 किल्हैकि ज़ुंण आपणअ प्राण बच़ाऊणअ च़ाहे, तेऊ खोणअ सह; और ज़ुंण आपणैं प्राण मेरी तैणीं खोणैं च़ाहे तेऊ बच़ाऊणअ सह।
\v 26 ज़ै माह्णूं सारै संसारा पाऐ और आपणैं प्राणे हानी करे, ता तेऊलै कै नफअ हणअ? या माह्णूं आपणैं प्राणें बदळै किज़ै सका दैई?
\v 27 मांह्णूंओ शोहरू एछणअ आपणैं स्बर्गदूता संघै आपणैं बापुऐ गुणगाना करदअ और तेसा बगती भेटणअ हर एकी तेऊए कामें साबै फल।
\v 28 हूँ खोज़ा तम्हां का सच्च़ाई कि ज़ुंण इधी खळै आसा, इन्नां बिच़ै आसा कई ईहै बी, कि ज़ेभै तैणीं मांह्णूंऐ शोहरू तेऊए राज़ा दी एछदै भाळी ना हेरे, तेभै तैणीं निं तिन्नां मौतो सुआद च़ाखणअ।
\c 17
\s यीशूओ रूप बदळणअ
\r (मरकुस 9:2-13; लूका 9:28-36)
\p
\v 1 छ़आ धैळै बाद प्रभू यीशू पतरस, याकुब और तेऊओ भाऊ यहून्ना आप्पू संघा निंयैं, और तिंयां निंऐं तेऊ एकांत उछ़टी धारा परैंदा लै।
\v 2 तिन्नां सह्मनै बदळुअ प्रभूओ रूप और प्रभूओ मूँह लागअ सुरज़ा ज़िहअ च़मकदअ और झिकळै हुऐ प्रैशै ज़िहै शेतै।
\v 3 ता तिधी आऐ हेरे मुसा और एलिया, संघा तिंयां धेछुऐ प्रभू यीशू संघै गल्ला करदै।
\p
\v 4 इहय भाळी पतरसै प्रभू यीशू लै बोलअ, “हे प्रभू, अह हूअ ठीक कि हाम्हैं आसा इधी, ज़ै तेरी ज़ाज़त आसा, तै बणांणैंं हाम्हां इधी चअन मंडप, एक ताल्है, एक मुसा लै और एक एलिया लै।”
\v 5 पतरस त बोलदअ ई लागअ द कि तिधी आयै शेतै घणैं बादळ और तिन्नां बादळा बिच़ा का आई एही आकाशबाणीं कि "अह आसा मेरअ प्यारअ शोहरू, एऊ करै आसा हूँ खुश, एऊऐ शुणां।”
\v 6 इहय शुणीं करै च़ेलै पळै उटी बाखा और तिंयां डरै बडै भारी।
\v 7 प्रभू यीशू तिन्नां सेटा एछी करै तिंयां छ़ूंऐं और बोलअ कि “खळै उझ़िआ, डरा निं आथी।”
\v 8 ज़ांऊं तिन्नैं आच्छी उझै कीई ता तिन्नां का निं प्रभू यीशू का सुआई होर कोहै शुझुअ।
\p
\v 9 ज़ांऊं तिंयां धारा का होथदै लागै ता प्रभू हांढदी-हांढदी तिन्नां लै आज्ञा दैनीं कि “ज़ेभै तैणीं माह्णूंओ शोहरू मरी करै ज़िऊंदअ निं होए, तभै तैणीं निं ज़ुंण बी अह तम्हैं भाळअ, एसा गल्ला निं कोही का खोज़ी।”
\v 10 तैबै च़ेलै प्रभू का पुछ़अ, “तै ईंयां शास्त्री किल्है बोला इहय कि एलिया नबिओ पैहलै एछणअ आसा ज़रूरी।”
\v 11 प्रभू यीशू बोलअ, “एलिया ता एछणअ और सोभै गल्ला सुधारनिं तेऊ।
\v 12 पर हूँ खोज़ा तम्हां का सच्च़ाई कि एलिया मुकअ दा एछी; और तिन्नैं निं सह बछ़ैणअ; पर ज़िहअ तिन्नैं च़ाहअ तिहअ किय तेऊ संघै। इहयई करै माह्णुंए शोहरू बी सैहणअ तिन्नां संघै दुख।”
\v 13 तैबै च़ेलै समझ़अ ईह्अ कि अह लागअ दा हाम्हां लै यहून्ना बपतिस्मैं दैणै आळेए बारै बोलदअ।
\s दुष्टात्मां शाचअ द‍ शोहरू ठीक करनअ
\r (मरकुस 9:14-29; लूका 9:37-43)
\p
\v 14 ज़ांऊं तिंयां लोगे भीळा सेटा पुजै ता एक आदमीं आअ तिन्नां सेटा, और माथअ टेकी करै लागअ सह बोलदअ,
\v 15 “हे प्रभू, मेरै शोहरू लै कर दैया, तेऊ एछा मिर्गिए दौरै और तेऊ ह्आ बडी भारी दाह, ता बार-बार लागअ सह पाणीं और आगी जैंदरी पळदअ।
\v 16 मंऐं आणअ त सह तेरै च़ेलै सेटा लै बी; पर तिंयां निं तेऊ ठीक करी सकै।”
\v 17 प्रभू यीशू तिन्नां लै बोलअ, “हे अल्पविश्वासी हठी लोगो, मूँह केभै तैणीं रहणअ तम्हां सेटा? और केभै तैणीं रहणअ मूँह थारी सैहंदअ लागी? ओर्ही आणा तेऊ मूँह सेटा लै।”
\v 18 तैबै यीशू मसीह तेऊलै एक झ़ाळ काढी और दुष्टआत्मां भागी तेऊ का दूर और सह हुअ नढैऊऐ रांबळअ।
\p
\v 19 तेबै च़ेलै प्रभू का एकांत नाशी करै पुछ़अ, हाम्हैं एऊ दी शाचै दै भूता किल्है निं काढी सकै?”
\v 20 प्रभू तिन्नां लै बोलअ, “आपणैं विश्वासे कमींए कारण: हूँ खोज़ा तम्हां का सच्च़ाई कि ज़ै थारअ विश्वास राईए दाणैं बराबर बी होए, ता ज़ै तम्हैं एसा धारा लै बी बोले कि इधा का पेछ़ुई करै नाश दुजी बाखा लै; ता सह नाशणीं और तम्हां लै निं कोहै गल एही हणीं कि ज़ुंण नांईंं होए।”
\v 21 ज़ांऊं तिंयां गलील देशै थियै, ता प्रभू यीशू तिन्नां लै बोलअ, “माह्णूंओ शोहरू ढाकणअ माह्णूंऐ हाथै,
\s एकी बारी भी आपणीं मौते बारे यीशूए भविष्याबाणीं
\r (मरकुस 9:30-32; लूका 9:43-45)
\p
\v 22 तेखअ तिन्नां पाणअ सह मारी, और सह हणअ चिऊथै धैळै ज़िऊंदअ।”
\v 23 एसा गल्ला शुणीं हुऐ च़ेलै बडै भारी उदास।
\s मांदरो कारअ
\p
\v 24 ज़ांऊं तिंयां कफरनहूम पुजै, तिधी एकी मांदरा लै कारै गराहणैं आळै पतरसा का पुछ़अ कि थारअ गूरू मांदरा लै कारअ दैआ कि नाईं?” तेऊ बोलअ ‘हां, दैआ ता दैआ।’
\v 25 ज़ांऊं पतरस घरै पुजअ ता तेऊए पुछ़णैं का पैहलै हेरअ प्रभू यीशू मसीह तेऊ लै बोली कि “शिमोन, तूह कै समझ़ा? कि ईंयां धरतिए राज़ै च़ंदअ या कारअ कसा-कसा का मांगा? आपणैं शोहरू का या पराऐ का?” पतरसै बोलअ ‘पराऐ का।’
\v 26 प्रभू यीशू तेऊ लै बोलअ , “एऊ साबै ग्ऐ तै शोहरू बच़ी।”
\v 27 तैबी इहय करै निं हाम्हां तिन्नां लै ठोह्ळ दैणीं, तूह कर इहय, दरैऊऐ कनारै नाश और कांडअ पा माह्छ़ली लै ता ज़ुंण माह्छ़ली पैहलै तेथ शाचे, तेसा आणैं, तेसे खाख खोल्ही भेटणअ ता एक सिक्कअ और तेऊ निंईं करै दैऐ मेरै और आपणैं बदळै कारअ।
\c 18
\s स्वर्गे राज़ा दी बडअ कुंण आसा ?
\r (मरकुस 9:33-37; लूका 9:46-48)
\p
\v 1 इहय करै तेसाई घळी च़ेलै प्रभू का पुछ़दै लागै कि “स्बर्गे राज़ा दी सोभी का बडअ कुंण आसा?”
\v 2 एसा गल्ला शुणीं प्रभू एक होछ़अ ज़िहअ लान्हअ आप्पू सेटा शादी करै आप्पू सेटा खळअ किय और बोलअ कि,
\v 3 “हूँ खोज़ा तम्हां का सच्च़ाई कि ज़ै तम्हैं आपणीं ज़िंदगी दी बदळाव नांईंं आणें और होछ़ै लान्है ज़िहै नांईंं बणें, तै निं तम्हैं स्बर्गे राज़ा नाशी सकदै।
\v 4 ज़ुंण बी आपणैं आप एऊ लान्हैं ज़िहअ होछ़अ बणें, सह हणअ स्बर्ग राज़ा दी बडअ।
\v 5 ज़ुंण बी मेरै नांऊंआ करै एक ईहै लान्है ग्रहण करा सह करा मूँह ग्रहण।
\s पाप करनें परिक्षा
\r (मरकुस 9:42-48; लूका 17:1,2)
\p
\v 6 पर ज़ुंण कोई इन्नांं होछ़ै मांझ़ै ज़ुंण मूँह दी विश्वास करा, एकी लै बी ठोह्ळ दैए, तेऊ लै हणअ त इहय भलअ कि बडअ घरटो थरेट बाह्नणअ तेऊए गळै और सह डबेऊणअ त दरैऊऐ डुघी आळी दी।
\v 7 ठोह्ळा दैणेंए कारण संसारा लै हाए! ठोह्ळ लागणीं आसा ज़रूरी पर हाए तेऊ मांह्णूं लै ज़सरी बझ़हा करै ठोह्ळ लागा।
\p
\v 8 ज़ै तेरै हाथ पैर ताह्लै ठोह्ळ दैए, ता तिन्नां पाऐ काटी करै शोटी; टुंडअ लैंगळअ ज़िन्दगी लै नाशणअ आसा ताल्है एता का भलअ कि दूई हाथ और दुई पैरा रहंदी तूह बेअंत आगी दी पळे।
\v 9 ता, ज़ै तेरी आछ ताह्लै ठोह्ळ दैए, ता तेसा शोट कोटी करै दूर। कांणैं ह्ई करै आसा ज़िंदगी लै नाशणअ एता का रांबळअ कि दूई आच्छी रहंदी तूह नरके आगी दी पळे।
\s लुकी दी भेडो दृष्टांत
\r (लूका 15:3-7)
\p
\v 10 हेरा, तम्हैं निं इन्नां होछ़ै मांझ़ै कोही बी तुछ समझ़ी, किल्हैकि हूँ बोला तम्हां लै इहय कि स्बर्गै रहा तिन्नें दूत सदा मेरै पिता परमेश्वरे मूँहा भाळै लागी।
\v 11 “किल्हैकि माह्णूंओ शोहरू आसा शोठूऐ दै बच़ाऊंदअ आअ द।”
\p
\v 12 तम्हैं किज़ै समझ़ा? ज़ै कसा आदमींए शौ भेडा होए, और तिन्नां मांझ़ै एक भेड भटके, तै कै नडिनुंऐं भेडा छ़ाडी सह नाळै-धारै भटकी दी भेडा लोळअ निं नाशणअ?
\v 13 और ज़ै इहय होए कि सह भेड तेऊ भेटे, ता हूँ बोला तम्हां का सच्च़ाई कि सह निं तिन्नां नडिनुऐं भेडा लै ज़ुंण भटकी दी नांईं थी, तेतरी खुशी निं तेऊ हणीं, ज़ेतरअ कि एसा भेडा लै खुश हुअ।
\v 14 इहयई थारै बाप्पूए ज़ुंण स्बर्गै भेडा आसा, सह निं इहय च़ाहंदअ कि इन्नां होछ़ै मांझ़ै एक बी नाश होए।
\s अपराधी संघै बर्ताअ
\p
\v 15 ज़ै तेरअ भाई ताल्है अपराध करे, ता कांगनरांगै नाशी करै तेऊ संघै गल्ला बाता, संघा दैऐ तेऊ समझ़ाऊंणी, ज़ै सह तेरी शुणे, तै गअ ताह आपणअ भाई भेटी।
\v 16 ज़ै सह नांईंं शुणें, तै निंऊं दुई आदमीं आप्पू संघै होर ताकि हरेक गल्ला लोळी दूई या चिई गुआहे सह्मनैं हूई।
\v 17 ज़ै सह तिन्नें बी नांईंं शुणें, तै खोज़ सभा दी, पर ज़ै सह तिन्नें बी नांईंं शुणें, तै समझ़ै तेऊ तूह गैर ज़ातिओ पराअ आदमीं।
\s रोकणअ और मौकअ दैणअ
\p
\v 18 हूँ खोज़ा तम्हां का सच्च़ाई कि ज़ुंण बी तम्हैं धरती दी बाह्नें, सह बाह्नणअ स्बर्गै और ज़िहअ बी तम्हैं धरती दी खोले, सह खुलणअ स्बर्गै।
\v 19 तेखअ बोला हूँ तम्हां लै इहय बी कि ज़ै तम्हां बिच़ै दुई ज़ह्णैं धरती दी कोई बी गल्ला लै; ज़ुंण तिन्नां मांगणीं, एकी मनें होए, तिंयां गल्ला हेरनी परमेश्वरा तिन्नां लै दैई।
\v 20 किल्हैकि ज़िधी दुई या चअन ज़ह्णैं मेरै नांऊंऐं कठा हआ, तिधी ह्आ हूँ आप्पू तिन्नां बिच़ै।”
\s नर्दैई सेवको दृष्टांत
\p
\v 21 तैबै पतरसै बोलअ, “हे प्रभू, ज़ै मेरअ भाई मुल्है अपराध करे, तै हूँ केतरी बारी छ़ाडूँ तेऊलै माफी? कै साता बारी तैणीं”
\v 22 प्रभू यीशू तेऊ लै उत्तर दैनअ, “हूँ निं ताल्है बोलदअ कि सात बारी कर तेऊ माफ, पर साता बारीए सतर गुणा करी करै छ़ाडै तेऊलै माफी।”
\p
\v 23 “तैहीता स्बर्गो राज़ आसा तेऊ राज़ै ज़िहअ, ज़ुंणीं आपणैं सेऊआकारा का साब-कताब करनअ च़ाहअ,
\v 24 ज़ांऊं सह साबा-कताबा लंदअ लागअ ता एक आदमीं आअ तेऊ सेटा लै इहय; तेऊ त राज़ैओ दसा हज़ारा तोळेओ कर्ज़;
\v 25 पर तेऊका नांईंं त कर्ज़े भरना लै एक धेलअ बी आथी! तैबै तेऊए मालक बोलअ तेऊ लै इहय कि अह और एऊए बेटळी, और एऊए सारी ज़ैदात पाआ बेच़ी और तेता करै करा एऊ कर्ज़ेओ भुगतान।
\v 26 इहय शूणीं तेऊ सेऊआकारै मालक सेटा माथअ टेकअ और धरनीं नाका करै रेखा दैनीं और मालक सेटा एही अरज़ की कि “हे मालक, मन मार, हूँ भरूं तेरअ सारअ कर्ज़।”
\v 27 तैबै तेऊ मालक फिरी तेऊए झींण और तेऊओ कर्ज़ माफ करी करै सह छ़ाडअ तिधा का घरा लै।
\p
\v 28 पर ज़ांऊं सह नोकर बागै निखळअ ता तेऊ भेटअ आपणअ साथी च़ाकरी करनै आळै मांझ़ै एक ज़ह्णअ; ता तेऊ तै तेऊए शौ दिनारे सिक्कै धुआरै दैनैं दै; और तेऊ ढाकअ तेऊओ गअळ संघा बोलअ तेऊलै इहय कि “ज़ुंण किछ़ बी ताह मेरअ धुआर आसा, तेऊ कर्ज़ा दै एभी मुल्है बापस।”
\v 29 एसा गल्ला शुणीं तेऊओ‍ साथी सेऊआकार तेऊ सेटा माथअ टेकी करै तेऊ सेटा अरज़ा करदअ लागअ कि “मन मार, हूं भरूं तेरअ सारअ कर्ज़।”
\v 30 पर तेऊ निं तेऊए गल्ला मनी और सह किय तेऊ जेह्लखानै दी बंद; इहय बोली करै कि “ज़ेभै तैणीं तूह मेरअ कर्ज़ नांईंं भरे, तेभै तैणीं रहणअ तूह इधी बंद।”
\v 31 तेऊए होरी साथी सेऊआकार ज़ुंण तेऊ संघै हुअ त, तेता भाळी करै हुऐ बडै भारी दुखी, और तिन्नैं बी ईंयां सारी गल्ला खोज़ी आपणैं मालक का।
\v 32 तेबै तेऊए मालक सह शादअ और तेऊ लै बोलअ, “हे दुष्ट, तंऐं ज़ेभै मुखा अरज़ कीई ती, मंऐं ता तेभै तेरअ पूरअ कर्ज़ माफ किय!
\v 33 ता ज़ेही मुंह तेरी झीण फिरी, तंऐं बी त आपणै साथी सेऊआकारा संघै इहयई करनअ!
\v 34 मालक आई तेऊलै बडी भारी रोशै और सह पाअ जेह्लखानै दी और तिधी बझ़ैळअ भळाकणैं कधि मरज़िओ, संघा डाहअ सपाही लै इहय बोली कि ज़ेभै तैणीं अह पूरअ कर्ज़ नांईंं भरे; तेभै तैणीं निं एऊ बागै छ़ाडी।
\p
\v 35 ठीक इहयई तम्हैं बी करा आपणै भाई बंधा लै आपणैं दिला मना का माफ, ज़ुंण दिला मना का माफ ना करे, ता मेरअ बाब पिता परमेश्वर ज़ुंण स्बर्गै आसा तेऊ बी करनअ तम्हां संघै इहयई।
\c 19
\s बैईदाऊए (तळाक) बारै यीशूए शिक्षा
\r (मरकुस 10:1-12)
\p
\v 1 ज़ांऊं प्रभू यीशू इन्नां गल्ला करी मुकअ, ता सह लागअ गलील देशा का हांढदअ; संघा पुजअ ज़रदण नदी पार यहूदिया देशै।
\v 2 ता प्रभू यीशू पिछ़ू आऐ बडै भारी लोग, और प्रभू किऐ तिंयां हर दुख तखलिफा का दूर।
\p
\v 3 तैबै फरीसी बी आऐ प्रभू यीशू पटंकदै, संघा तिंयां प्रभू यीशू लै बोलदै लागै कि, “हरेक गळती पिछ़ू कै आपणीं बेटळी छ़ाडणीं ठीक आसा?”
\v 4 प्रभू तिन्नां लै उत्तर दैनअ, “तम्हैं कै इहय पह्ळअ निं आथी कि ज़ूणीं तिंयां बणांऐ, तेऊ बणांऐ तिंयां शुरू का ई मरध और बेटळी; संघा बोलअ तिन्नां लै इहय कि,
\p
\v 5 “एऊई कारणैं रहणैं तिंयां आपणैं आम्मां-बाप्पू का ज़ुदै ज़िहै आपणीं बेटळी संघै, और तिंयां दुई हणैं एक तन?
\v 6 तैहीता तिंयां निं ऐबै दूई आथी पर तिंयां आसा एक तन; इहय करै ज़ुंण परमेश्वरै ज़ोळअ द आसा, मांह्णूं निं तेऊ ज़ुदै करदै लागणअ।”
\v 7 तैबै तिन्नैं प्रभू लै बोलअ, “तै मुसा नबी बधाना दी इहय किल्है आसा लिखअ कि बैईदाऊअ लिखी करै सका आपणीं बेटळी छ़ाडी?”
\v 8 प्रभू तिन्नां लै ज़बाब दैनअ, “मुसा पळअ लिखणअ एते तैणीं कि थारै मन तै पाथरा ज़िहै जरड हुऐ दै, ज़ै तम्हां मनणअ ई नांईंं त आथी; ता तै दैनी तेऊ एही आज्ञा कि बेटळी लै दुखा दैणै का दैआ तेसा बैईदाऊअ दैई करै छ़ाडी, पर शुरू का निं इहय बधान थिय।”
\v 9 “पर हूँ बोला तम्हां लै इहय कि ज़ुंण कोई कंझ़रनै का सुआई किज़ी होरी गल्ला पिछ़ू आपणीं बेटळी छ़ाडी करै दुजी संघा बैह करे, सह करा कंझ़रनेओ पाप; और ज़ुंण छ़ाडी दी बेटळी संघै बैह करा, सबी आसा कंज़रअ।”
\p
\v 10 तैबै च़ेलै प्रभू लै बोलअ, “ज़ै मरधो बेटळी संघै इहय रिशतअ आसा, तै निं बैह करनअ ठिक आथी।”
\v 11 प्रभू तिन्नां लै बोलअ, “सोभ निं एसा गल्ला मनीं सकदै, एता सका तिंयां मनीं ज़सा लै अह दान आसा दैनअ द।”
\v 12 “किछ़ नपुंसक ह्आ ईहै, ज़ुंण मांए गर्भा का ई ईहै आसा ज़ल्मैं दै, और किछ़ आसा ईहै ज़ुंण आदमीं नपुंसक बणांऐ, और किछ़ आसा ईहै ज़ुंण स्बर्गे राज़ा लै बणैं नपुंसक, ज़ुंण एता मनीं सका सह मनें।”
\s लान्हैं लै आशीर्वाद
\r (मरकुस 10:13-16; लूका 18:15-17)
\p
\v 13 तैबै लोगै आणैं लान्है प्रभू यीशू सेटा कि तिन्नां दी हाथ लाई करै प्राथणा करे, पर च़ेलै लागै तिन्नां पिछ़ू रहणा लै बोलदै।
\v 14 प्रभू यीशू तिन्नां लै बोलअ, “ लान्है दैआ मूँह सेटा लै एछ़णैं, इंना लै निं नांईंं करा, किल्हैकि स्बर्गो राज़ आसा इहै लै ई।”
\v 15 तेखअ प्रभू तिन्नां लान्हेए मुंडै हाथ फेरी करै लागअ तिधा का हांढदअ।
\s सेठ नौज़ुआन और अनंत ज़िऊण
\r (मरकुस 10:17-31; लूका 18:18-30)
\p
\v 16 ता एकी आदमीं प्रभू सेटा एछी करै बोलअ, “हे प्रभू, हूँ इहय किज़ै भलअ करूँ ज़ेता करै हूँ अनंत ज़िऊणां लै नाशी सके?”
\v 17 प्रभू तेऊ लै बोलअ, “तूह मुखा भलाईए बारै किल्है पुछा? भलअ ता आसा एकै, पर ज़ै तूह अनंत ज़िऊणां लै नाशणअ च़ाहा, तेता लै कर तेऊए आज्ञा मनीं।”
\v 18 तेऊ प्रभू लै बोलअ, “कुंण ज़ेही आज्ञा?” प्रभू यीशू तेऊ लै बोलअ,
\p “हत्या निं करनी, नां कंज़रै हणअ, च़ोरी निं करनीं, झ़ुठी ग्वाही निं दैणीं,
\v 19 आपणैं आम्मां-बाप्पूओ करनअ आदरमान, और आपणैं पड़ोसी लै करै आप्पू ज़िहअ प्रेंम।”
\v 20 तैबै तेऊ ज़ुआनैं आदमीं प्रभू लै उत्तर दैनअ कि “इन्नांं गल्ला ता हूँ पैहलै का ई मनां, एबै मूँह दी कै कामीं आसा?”
\v 21 प्रभू तेऊ लै बोलअ, “ज़ै तूह सिध हणअ च़ाहा, तै नाश, और आपणीं धन माया बेच़ी करै बांड गरीबा कंगाळा लै, और ताह भेटणअ स्बर्गै धन, संघा आप्पू लाग मूँह पिछ़ू हांढदअ।”
\v 22 एसा गल्ला शुणीं हुअ सह ज़ुआन आदमीं बडअ भारी उदास, किल्हैकि सह त सेठ आदमीं।
\p
\v 23 तैबै प्रभू यीशू आपणैं च़ेलै लै बोलअ, “हूँ खोज़ा तम्हां का सच्च़ाई कि धनमाया आळै आदमींओ आसा स्बर्गै राज़ा दी नाशणअ बेघै मुशकळ।
\v 24 भी बोला हूँ तम्हां का इहय कि “परमेश्वरे राज़ा दी धनमाया आळै आदमिंओ नाशणैं का सान आसा ऊँटो सिऊणींए पाशी बाती निखळणअ।”
\v 25 इहय शुणीं करै हुऐ च़ेलै रहैन कि तै कसा सका मोक्ष भेटी, या तै कुंण सका स्बर्गै नाशी?
\v 26 प्रभू यीशू तिन्नां बाखा भाळी करै बोलअ, “मांह्णूंए भलै ता निं अह ह्ई सकदअ पर परमेश्वर सका सोभ किछ़ करी।”
\v 27 एता लै पतरसै बोलअ कि “भाळ, हाम्हैं ता आसा ग्ऐ दै सोभ गल्ला छ़ाडी करै ताह पिछ़ू एछी,तै हाम्हां किज़ै भेटणअ?”
\v 28 प्रभू यीशू तिन्नां लै बोलअ, “हूँ बोला तम्हां लै सच्च़ाई कि न्ऊंईं पोस्ती दी ज़ेभै हूँ आपणीं महिंमें राज़गादी दी बेशणअ, ता तम्हैं बी ज़ुंण मूँह पिछ़ू आऐ दै आसा, तम्हां बी करनअ बाराह राज़गादी दी बेशी करै इस्त्राएले बाराह गोत्रो न्याय,
\v 29 और ज़ुंणीं बी मेरी तैणीं आपणैं घर-बार, भाई-बैहण, मां-बाब, शोहरू-माठै, खेच-खअळ, मेरे नांऊंऐं छ़ाडे, तेऊ भेटणअ शौ गुणा; और तेऊ लै हणअ अनंत ज़िऊंणो हक।
\v 30 पर बडै भारी आसा ज़ुंण पैहलै आसा, तिंयां हणैं पिछ़लै, और ज़ुंण पिछ़लै आसा तिंयां हणैं पैहलै।
\c 20
\s बगीच़े मज़दूरो दृष्टांत
\p
\v 1 स्बर्गो राज़ आसा एकी ईहै घर मालका ज़िहअ ज़ुंण दोती-दोथी निखळअ कि सह आपणैं अंगूरे बगीच़ै दी मज़दूरदार कामां करदै लाई सके।
\v 2 संघा तेऊ मज़दूर एकी रपई धैळी मज़दूरीए साबै लाऐ और तिंयां अंगूरे बगिच़ै दी भेज़ै।
\v 3 तेखअ एकी पहरा बाद भाळै तेऊ बज़ारै कई होर बी बेकार खह्ळुऐ दै,
\v 4 तेऊ तिन्नां लै बोलअ,“नाशा, तम्हैं बी करा मेरै अंगूरे बगीच़ै दी काम, और ज़ुंण ठीक होए, तेता दैंऊं हूँ तम्हां लै; और तिंयां बी नाठै बगीच़ै दी कामां करदै।
\v 5 तेखअ तेऊ दुज़ै और चिऊथै पहरा नेळ बी किय तिहअई।
\v 6 छ़ैंहकी रहअ धैळी उडणा लै एकै पहर; ता तेऊ भाळै होर बी खह्ळुऐ दै बेकार; ता तेऊ तिन्नां लै बोलअ, “तम्हैं किल्है आसा इधी सारी धैळी बेकार खह्ळुऐ दै?” तिन्नैं बोलअ इहय कि हांम्हां निंसी किधि बी मज़दूरी खटणा लै भेटी।
\v 7 तेऊ तिन्नां लै बोलअ कि तम्हैं बी करा मेरै अंगूरे बगीच़ै दी काम।
\p
\v 8 तेखअ धैळअ उडी करै बोलअ तेऊ आपणैं भड़ारी लै इहय कि "मज़दूरा शाद और पिछ़लै का पैहलै तैणीं दै सोभी लै मज़दूरी।”
\v 9 ता ज़ांऊं तिंयां सोभ मज़दूर आऐ, ता ज़ुंण उडकै कहरै बी कामां करदै आऐ तै तिन्नां बी भेटी एक रप्ई पूरी धैळीए मज़दूरी।
\v 10 ता, ज़ुंण पैहलै आऐ तै तिन्नैं ज़ाणअ इहय कि हांम्हां भेटणीं इन्नां का खासी धैळी पर तिन्नां बी भेटअ पूरी धैळिओ एक-एक रप्ई ज़ुंण तिन्नां संघै बाहीधअ त हुअ द।
\v 11 ज़ांऊं तिन्नां मज़दूरी भेटी ता तिंयां हुऐ तेऊ मालक का नराज़ और तेऊ लै लागै इहय बोलदै कि
\v 12 “ज़ुंण ईंयां पिछ़ु आऐ तै इनैं ता सिधअ एकी कहरै किय काम, पर तंऐं दैनी इन्नां लै हाम्हां बराबर मज़दूरी! ज़ूणीं सारी धैळी बोझ़अ च़कअ और चटाक धुपैओ जाह्म सैहन किय?”
\v 13 तेऊ तिन्नां मांझ़ै एकी लै उत्तर दैनअ कि “हे भाई, मंऐं निं ताह संघै किछ़ै बुरअ किय, तंऐ आप्पै निं बोलअ त कि एक रप्ई धैळी लोळी?
\v 14 ज़ुंण तेरअ आसा तेऊ‍ च़क, और इधा का लाग हांढदअ, अह आसा मेरी मरज़ी कि ज़ेतरअ मंऐं ताल्है दैनअ तेतरअ दैणअ मूँह इन्नां होरी लै बी ज़ुंण ताखा पिछ़ु आऐ दै आसा।
\v 15 अह कै ठीक निं आथि कि हूँ आपणैं ढबै संघै ज़िहअ च़ाहूं तिहअ करूं? ज़ै हूँ भलअ आसा, तै तूह किल्है आसा तेता बूरी आच्छी भाळअ लागअ द?”
\v 16 “ठीक ईहैई ज़ुंण पैहलै तै तिंयां हणैं पिछ़लै और ज़ुंण पिछ़लै तै तिंयां हणै पैहलै।”
\s आपणीं मौते बारै यीशूए चिऊथी भबिष्याबाणीं
\r (मरकुस 10:32-34; लूका 18:31-34)
\p
\v 17 तेखअ प्रभू यीशू मसीह येरूशलेमा लै नाशदी बारी आपणैं बाराह च़ेलै निंयैं कांगनरांगै और बाता तिन्नां का बोलदअ लागअ
\v 18 कि “भाळा, हाम्हैं च़ालै ऐबै येरूशलेमा लै और मांह्णुंओ शोहरू दैणअ माहायाजके और शास्त्रिए हाथै; और तिन्नां बणाणअ मौता दैणैं जोगी दोषी।
\v 19 तेखअ दैणअ सह तिन्नां दुजी ज़ातीए हाथै ताकि तेऊओ ठठअ मखऊल करी सके और कोळै करै च़िके; ता क्रूसा दी मारी पाऐ, पर चिऊथै धैळै हणअ सह ज़िऊंदअ।”
\s एकी माँए अरज़
\r (मरकुस 10:35-45)
\p
\v 20 ज़ांऊं जब्दिऐ शोहरूए आम्मां प्रभू सेटा एछी करै माथअ टेकअ ता सह लागी तेऊ का किज़ू मांगदी।
\v 21 प्रभू बोलअ तेसा लै कि “तूह किज़ै च़ाहा?” तेसा बोलअ इहय, “मेरै ईंयां दूई शोहरू लोळी तेरै राज़ा दी एक तेरै दैहणीं और बांऊंई पाशळी बेठे।”
\v 22 प्रभू यीशू तेसा लै ज़बाब दैनअ, “तम्हां का निं थोघै कि तम्हैं कै मांगा? ज़ुंण कटोरअ मूँह लागणअ झुटणअ, तेऊ कै तम्हैं झुटी सका?” तिन्नैं प्रभू लै तेभी ज़बाब दैनअ, “ हां, हांम्हैं सका झुटी।”
\v 23 प्रभू यीशू तिन्नां लै बोलअ, “तम्हां मेरअ कटोरअ ता झुटणअ पर आपणें दैहणैं-बाऊंऐं बशैळणअ निं मेरअ काम आथी पर ज़सा लै मेरै बाप्पू ज़ुंण ज़ैगा बणांई आसा हेरी दी, तिन्नां लै आसा।
\p
\v 24 इहय शुणीं करै आई तिन्नां होरी च़ेलै तिन्नां दुई लै रोशै।
\v 25 प्रभू यीशू तिंयां आप्पू सेटा लै शादै और बोलअ, “ तम्हैं इहय बी ज़ाणा कि दुजी ज़ातीए हाकम करा तिन्नां दी हुकूमत, और ज़ुंण तिन्नां का बडै आसा, तिंयां करा तिन्नां दी अधिकार।
\v 26 पर तम्हां बिच़ै नी इहय हणअ; पर ज़ुंण बी तम्हां बिच़ै बडअ हणअ च़ाहे, सह लोळी थारअ सेऊआकारा ज़िहअ बणअ।
\v 27 ज़ुंण तम्हां बिच़ै मुखिअ बळणअ च़ाहे, तेऊ बळणअ पैहलै थारअ दास,
\v 28 ज़िहअ कि मांह्णुंओ शोहरू, सह निं एते तैणीं आई कि तेऊए कुंण सेऊआ टैहल करे, पर सह आअ एते तैणीं कि आप्पू सेऊआ टैहल करे और बडै भारी लोगा छ़ड़ैऊणा लै आपणैं प्राण दैई दैए।”
\s दूई कांणैं लै दृष्टीदान
\r (मरकुस 10:46-52; लूका 18:35-43)
\p
\v 29 ज़ांऊं तिंयां येरिहो देशा का बागै निखळदै ई लागै तै, ता लोगे एक बड़ी भारी बडी भीळ आई प्रभू यीशू पिछ़ू।
\v 30 ता दुई कांणैं तै बाते कनारै बेठै दै। तिन्नैं इहय शुणीं करै कि प्रभू यीशू आसा लागअ द एसी बाती नाशदअ, ता तिंयां हाका लाई बोलदै लागै, “हे दाऊदे शोहरूआ, हाम्हां लै कर दैया।”
\v 31 लोग लागै तिन्नां लै झांश काढी करै बोलदै कि च़ुप्पी रहा, पर तिंयां लागै होर बी ज़ादै लैळा लांदै और बोलदै कि “हे दाऊदे शोहरूआ, हाम्हां लै कर दैया।”
\v 32 तैबै प्रभू यीशू खळै उझ़ूई करै तिंयां शादै और बोलअ, “तम्हैं इहय किज़ै च़ाहा कि हूँ तम्हां लै करूँ?”
\v 33 तिन्नैं प्रभू लै बोलअ, “हे प्रभू; हाम्हैं च़ाहा इहय कि म्हारी आच्छी लोळी खुल्ही और हाम्हां का लोळी धेछदअ लागअ।”
\v 34 प्रभू यीशू फिरी तिन्नें झींण और तिन्नें आच्छी छ़ुंई और तिन्नां का लागअ तेभी धेछदअ और तिंयां बी लागै प्रभू यीशू पिछ़ू हांढदै।
\c 21
\s येरुश्लेमैं विजय प्रबेश करणअ
\r (मरकुस 11:1-11; लूका 19:28-40 यहून्ना 12:12-19)
\p
\v 1 ज़ांऊं तिंयां येरूशलेमा नेळ पुजै, और जैतून धारा सेटा बैतफुगै सेटा आऐ ता यीशू मसीह आपणै दुई च़ेलै इहय बोली करै भेज़ै कि
\v 2 आपणैं सह्मनै एऊ गराऊंऐ नाशा और तिधी पुजधी भेटणीं तम्हां एक गाधी बाह्नी दी और तेसा संघै भेटणअ तम्हां तेसरअ एक बच्च़अ; ता तेऊ आणैं तम्हैं खोल्ही करै मूँह सेटा लै।
\v 3 ज़ै तम्हां का कुंण किज़ै पुछ़े, ता तम्हैं बोलै इहय कि प्रभू आसा एऊओ काम; तेखअ भेज़णअ तेऊ सह गाधटू तेभी तम्हां संघै।
\v 4 अह हुअ तै कि याशायाह भबिश्याबाणीं करनै आळै ज़ुंण बोलअ त सह पूरअ होए कि
\p
\v 5 “सियोने बेटी लै बोला इहय कि हेर, तेरअ राज़अ आअ ताह सेटा लै, सह आसा नम्र और सह आसा गाधै दी बेठअ द; इधी तैणीं कि लादू गाधै परैंंदै।”
\v 6 च़ेलै बी ज़िहअ प्रभू बोलअ तिहअ ई किय।
\v 7 तिन्नैं गाधी और तेसरअ शोहरू आणीं करै तिन्नां परैंंदै आपणैं च़ादरू पाऐ, और प्रभू यीशू बेठअ गाधै परैंदै।
\v 8 ता कई लोगै छ़ैऐ आपणैं झिकळै बाता और लोगै नरम शांह्णटी बी छ़ैई काटी करै बाता।
\v 9 ज़ुंण लोगे छ़ूंड आजू-पिछ़ू हांढदै तै लागै दै, तिंयां तै ज़ोरै-ज़ोरै बोलदै लागै दै कि दाउदे संतान , जै-जैकार; धनबान आसा सह ज़ुंण प्रभूऐ नाऊंऐ एछा, तेऊए सरगै बी जै-जैकार।
\v 10 ज़ांऊं प्रभू यीशू येरूशलेमैं पुजअ, ता सारी नगरी मच़अ हाल्लअ-गोल्लअ और लोग लागै बोलदै कि अह कुंण आसा?
\v 11 तैबै लोगै बोलअ कि अह आसा गलिले नासरत गराऊंओ भबिष्याबगता।
\s मांदरा का बपारी दळाऊणैं
\r (मरकुस 11:15-19; लूका 19:45-48; यूहन्ना 2:13-22)
\p
\v 12 प्रभू यीशू परमेश्वरे मांदरै नाशी करै तिंयां सोभ भगाऊऐ ज़ुंण मांदरा भितरी लैण-दैण करदै तै लागै दै, और सरफिए ठेलै और कबुतर और भेडा बाकरी बेच़णैं आळे थह्ळी पाई ढोळी।
\v 13 प्रभू तिन्नां लै बोलअ, “शास्तरा दी आसा लिखअ द कि मेरअ घअर हणअ प्राथणो घअर” और तम्हैं आसा डाहअ द अह बणांई डाकुए खोख।”
\p
\v 14 तेखअ कांणैं और लैंगळै आऐ प्रभू यीशू सेटा लै और तेऊ किऐ तिंयां सोभ राम्बळै।
\v 15 पर ज़ांऊं माहायाजकै और शास्त्री ईंयां नोखै और सामर्थी काम ज़ुंण प्रभू यीशू मसीह कियै तै और लान्है मांदरा दी यीशू लै दाऊदे संतान और जै-जैकार करदै भाळै ता तिंयां प्रभू यीशू लै गुस्सै दी बोलदै लागै, “ताखा शुह्णिंआ बी कि ईंयां कै लागै दा बोलदै?”
\v 16 प्रभू यीशू तिन्नां लै बोलअ, “हां, तम्हैं कै इहय पह्ळअ निं लान्हैं शोहरूए खाखा का की तंऐं स्तुति सिध।”
\v 17 तेखअ नाठअ प्रभू तिन्नां छ़ाडी नगरी बागै बेतनियाह गराऊंआ लै और राच काटी तिन्नैं तिधी।
\s फळा बिण्हीं अंजीरो बूट
\r (मरकुस 11:12-14; 20-24)
\p
\v 18 दोती ज़ांऊं सह नगरी लै बापस फिरअ ता तेऊ आई भुखै।
\v 19 ता बाते कनारै भाळअ प्रभू एक अंज़ीरो बूट; ता प्रभू नाठअ तेऊ सेटा लै; पर तेथ निं पाचा छ़ाडी होर किछ़ त, इहय भाळी प्रभू तेऊ अंज़ीरे बूटा लै बोलअ, “ऐबै निं एभा पोर्ही लोळी ताह दी कधि फळ लागै” और सह अंज़ीरो पेळ शुकअ नढैऊऐ।
\v 20 इहय भाळी च़ेलै हुऐ रहैन और तिंयां लागै बोलदै कि अह अंज़ीरो बूट किल्है शुकअ?
\v 21 प्रभू यीशू तिन्नां लै उत्तर दैनअ, “हूँ खोज़ा तम्हां का सच्च़ाई कि ज़ै तम्हैं विश्वास डाहे और शक ना करे, ता तम्हैं सका इहय करी ज़ुंण एऊ अंज़ीरे बूटा संघै किय, और ज़ै तम्हैं एसा धारा लै बी बोले कि ईधा का नाश पेछ़ुई करै समुंदरा लै ता इहय बी जाणअ ह्ई।”
\v 22 ज़िहअ बी प्राथणां करी करै तम्हैं मांगे, तिंयां सोभ गल्ला जाणीं तम्हां भेटी।
\s यीशूए हको सुआल
\r (मरकुस 11:27-33; लूका 20:1-8)
\p
\v 23 प्रभू यीशू त मांदरै नाशी करै उपदेशा दैंदअ लागअ द, तैबै माहायाजकै और लोगे मुखिऐ तेऊ सेटा एछी करै पुछ़अ, “ताह्लै इन्नां कामां करनेओ हक कुंणीं दैनअ? और ताह इन्नां करनेओ किज़ै हक आसा?”
\v 24 प्रभू यीशू तिन्नां लै उत्तर दैनअ, “हूँ पुछ़ा तम्हां का एक गल कि; ज़ै तम्हैं मुखा खोज़े, तै खोज़णअ मूँह तम्हां का बी कि इन्नां कामां करनेओ मूँह किज़ै हक आसा।”
\v 25 “यहून्नों बपतिस्मअ कसरी तरफा का थिय? स्बर्गे तरफा का कि संसारे माह्णुंऐ तरफा का?” तैबै तिंयां आप्पू बिच़ै बाद-बिबाद करदै लागै कि ज़ै हाम्हैं इहय बोले कि स्बर्गा का, तै एऊ बोळणअ हाम्हां लै इहय कि तै तम्हैं तेऊओ विश्वास किल्है निं किय?
\v 26 और ज़ै हाम्हैं इहय बोले कि संसारे मांह्णूए तरफा का, तै ईंयां लोग हणैं म्हारै खलाफ किल्हैकि ईंयां मना यहून्ना भबिश्याबाणीं करनैआळअ।
\v 27 ता तैबै तिन्नैं प्रभू यीशू लै उत्तर दैनअ कि हाम्हां का नि थोघै; और प्रभू बी तिन्नां लै बोलअ कि “तै हूँबी निं तम्हां का खोज़दअ कि इन्नांं कामां करनेओ मूँह किज़ै हक आसा।”
\s दुई शोहरूओ दृष्टांत
\p
\v 28 “तम्हैं किज़ै समझ़ा? एकी आदमिंऐ तै दुई शोहरू; तेऊ पैहलै शोहरू सेटा नाशी करै बोलअ, “हे बेटा, आझ़़ कर तूह अंगूरे बगिच़ै दी काम।”
\v 29 तेऊ दैनअ ज़बाब कि हूँ निं च़ालअ, पर बादा का हुअ तेऊ पच़ताअ और सह नाठअ बगिच़ै लै कामां करदअ।
\v 30 तेखअ तेऊ दुजै शोहरू लै ढेअ किय कि हे बेटा, तूह कर आझ़़ अंगूरे बगीच़ै दी काम, तेउ बोलअ हां बाप्पूजी हूँ च़ालअ एभी नाशी, पर सह निं नाठअ।
\v 31 इन्नां दूई मांझ़ै कुंणीं कीई बापुऐ इछा पूरी? तिन्नैं उत्तर दैनअ कि पैहलै। तैबै यीशू तिन्नां लै बोलअ, “हूँ खोज़ा तम्हां का सच्च़ाई कि च़ंदै गराहणै आळै बूरै और बैश्या पुजणैं तम्हां का पैहलै परमेश्वरे राज़ा दी।”
\v 32 किल्हैकि यहून्ना आअ धर्में रसतै तम्हां सेटा लै, पर तम्हैं निं तेऊओ भरोसअ किय, पर तिन्नैं बूराईए च़ंदै गराहणैं आळै और बैश्या किय तेऊए गल्लो भरोसअ; और तम्हैं निं इहय भाळी करै बादा का बी पच़ताऐ बी आथी कि तेऊओ भरोसअ करे।”
\s दुष्ट किसानो दृष्टांत
\r (मरकुस 12:1-12; लूका 20:9-19)
\p
\v 33 एक होर दृश्टांत शुणां, “एक घरमालक थिय, तेऊ लाअ अंगूरो बगिच़अ और तेता च़ऊ बाखा लाऐ बाळ-शोहळ और बिच़ै बणांअ एक बडअ गदाम और होरी ज़िमिंदारा लै डाहअ तेतो ठेकअ दैई और आप्पू नाठअ परदेसा लै।
\v 34 ज़ांऊं अंगूरो सिज़न नेळ आअ, ता तेऊ भेज़ै आपणैं नोकर च़ाकर अंगूरा चोळदै तिन्नां ज़िमिंदारा सेटा।
\v 35 पर तिन्नैं ज़िमिंदारै तिंयां नोकर च़ाकर च़िकै और कोई पाऐ मारी और कोई लै दैनअ पाथरो ढो।
\v 36 तेखअ भेज़ै तेऊ आपणैं होर बी खास्सै नोकर च़ाकर और सेऊआकार अंगूरा चोळदै पर तिन्नैं ज़िमिंदारै किय तिन्नां संघै बी तिहअई।
\v 37 आखरी दी भेज़अ तेऊ आपणअ शोहरू तिन्नां ज़िमिंदारा सेटा लै कि मेरै शोहरूओ ता हेरनअ तिन्नां आदरमान करी।
\v 38 पर तिन्नैं तेऊ शोहरू भाळी आप्पू बिच़ै गल्ला की कि अह ता तेऊओ आद-लुआद आसा, एछा, अह पाणअ हाम्हां मारी तेखअ हणअ एऊ अंगूरे बगीच़ै दी म्हारअ ई कबज़अ।
\v 39 तिन्नैं बी सह अंगूरे बगिच़ै का बागै निंयं और सह पाअ मारी।
\v 40 तैहीता ऐबै ज़ांऊं अंगूरे बगिच़ेओ मालक एछणअ ता तिन्नां ठेकै लणैआळै ज़िमिंदारा संघै सोच़ा कि तेऊ किज़ै करनअ?
\v 41 तिन्नैं प्रभू लै उत्तर दैनअ, तेऊ करनैं तिंयां बूरै लोगा ज़िहै मारी खतम और अंगूरे बगिच़ेओ ठेकअ दैणअ तेऊ होरी लै, ज़ुंण हर सिज़नै ठिक बगती तेऊ लै अंगूरे फसल चोळी दैए।
\v 42 प्रभू यीशू तिन्नां लै बोलअ,
\p “तम्हैं कै कधि पबित्र शास्त्रा दी इहय पह्ळअ निं आथी कि ‘ज़सा पाथरा लै राज़मिस्त्री इहय बोलअ कि अह निं किछ़ु कामों आथी’, सह पाथर बणांअ तेऊ कुंणींए ज़ान?” “अह हुअ परमेश्वरे मरज़ी दी, और म्हारै भाळदी-भाळदी हुअ नोखअ।
\v 43 तैहीता हूँ तम्हां लै बोलअ कि स्बर्गो राज़ करनअ तम्हां का दूर और सह दैणअ एही ज़ाती लै ज़ुंण तेते फळ आणें।”
\v 44 “ज़ुंण एसा ज़ानीं परैंदै पळे, तेऊए हणीं छ़णीं छिकरी; और ज़सा परैंदै अह ज़ान पळे, सह हणअ पिशुई करै छ़ारा ज़िहअ बरीक।”
\v 45 माहायाजक और फरिसी गऐ प्रभुओ अह दृश्टांत समझ़ी कि अह आसा लागअ द म्हारै बारै बोलदअ।
\v 46 तिन्नैं च़ाहअ त इहय कि अह ढाकणअ हाम्हां पर तिधी डरै तिंयां लोगा का; किल्हैकि तिंयां मना तै प्रभू यीशू भबिष्याबगता।
\c 22
\s बैहे धामों दृष्टांत
\r (लूका 14:15-24)
\p
\v 1 एसा गल्ला समझ़ी लागअ प्रभू यीशू मसीह तिन्नां का होर बी दृश्टांता दी गल्ला करदअ।
\v 2 प्रभू बोलअ कि स्बर्गओ राज़ आसा तेऊ राज़ै ज़िहअ ज़ुंणीं आपणैं शोहरूओ बैह किय।
\v 3 तेऊ आपणैं सेऊआकार भेज़ै कि सोभी रिशतैदारा शादा बैहे धामा खांदै; पर तिंयां निं आऐ।
\v 4 तेखअ भेज़ै राज़ै भी आपणैं सेऊआकार छ़दैहरू कि ज़सा लै छ़ांदअ किय द आसा, तिन्नां लै बोला इहय कि हेरे, मंऐं हेरी धाम खाणा लै तैर करी और खुडै धाचै दै गाभू-छ़ेलू हेरै मंऐं काटी और सोभ गल्ला ग्ई बणीं, तम्हैं एछा ऐबै धामा खांदै एभी।
\v 5 पर तिन्नैं निं तेसा गले परबाह की, तिंयां लागै हांढदै; कोई आपणैं खेचा लै और कोई आपणैं होरी कमा-काज़ा करदै।
\v 6 ता ज़ुंण एता का बच़ै, तिन्नैं कीई तिन्नां सेऊआकारा छ़दैहरूए ज़िदै मारै बेइज़ती और तिंयां पाऐ मारी।
\v 7 तैबै राज़ै आई रोशै , और आपणीं फ्ऊज़ भेज़ी करै तिंयां हत्या करनै आळै पाऐ मारी और तिन्नेंं नगरी घअर बण और परिबार कियै नाश।
\v 8 तेखअ तेऊ आपणैं सेऊआकारा लै बोलअ, “बैहे धाम ता ग्ई तैर ह्ई और ज़सा लै छ़ांदअ किय त तिंयां निं धामा खाणैं लाईक हुऐ,
\v 9 तम्हैं करा इहय, बाता च़ऊकै ज़ेतरै लोग तम्हां भेटे, तिन्नां आणां सोभी धामां खांदै शादी।”
\v 10 तैबै तिन्नैं सेऊआकारै बी किय तिहअई, तिंयां सळके कनारै और च़ऊकै नाठै और कै भलै, कै बुरै, ज़ेतरै बी तिन्नां भेटै तिन्नैं कियै तिंयां सोभ कठा और बैहो घअर हुअ पाहूणैं करै भरी।
\p
\v 11 ज़ांऊं राज़अ पाहूणैं भाळअ भितरा लै आअ ता तेऊ भाळअ एक आदमीं तिधि इहय कि तेऊ निं बैहे झिकळै आथी तै बान्है दै।
\v 12 राज़ै तेऊ का पुछ़अ कि “हे साथी, तूह बैहे झिकळै बान्है बगैर इधा लै किल्है आअ?” सह हुअ नड़क।
\v 13 तैबै राज़ै आपणैं सेऊआकारा लै बोलअ, “एऊए हाथ खूर बाह्नां और तेखअ पाआ एऊ न्हैरी खुडी दी, तिधी ह्णअ लेरनअ और दांद पिशणअ।
\v 14 किल्हैकि शादै दै ता आसा बडै भारी पर च़ुनै दै आसा थोळै।
\s राज़ै कैसरा लै कारअ दैणअ
\r (मरकुस 12:13-17; लूका 20:20-26)
\p
\v 15 तैबै फरिसी तिधा का नाशी करै आप्पू बिच़ै बच़ार किय कि एऊ यीशू किहअ करै फसाऊईए?
\v 16 तैबै तिन्नैं आपणैं च़ेलै च़ाकर हरोदिआ संघै प्रभू यीशू लै इहय बोलदै भेज़ै कि “हे गूरू, हाम्हैं ज़ाणां एसा गल्ला कि तूह आसा सच़अ, और परमेश्वरे गल्ला सखाऊआ तूह सच्च़ाई दी, और तूह निं किछ़ी गले परबाह करदअ किल्हैकि तूह निं माह्णूंऐ मूंहा भाळी गल्ला करदअ।
\v 17 इहय करै तूह समझ़ाऊ कि एसा गले बारै तूह हाम्हां लै कै राय दैआ कि कैसर राज़ै लै कारअ दैणअ ठीक आसा कि नांईंं?
\v 18 प्रभू यीशू मसीह हेरी तिन्नें मंने बुराईओ भेद समझ़ी और तिन्नां लै बोलअ, “हे कपटिओ, तम्हैं मूँह परखदै किल्है आसा लागै दै?”
\v 19 तेऊ कारेओ सिक्कअ रहैऊआ मुखा, तैबै तिन्नैं प्रभू सेटा एक दिनारो सिक्कअ आणअ।
\v 20 प्रभू यीशू तिन्नां का पुछ़अ, “एऊ सिक्कै दी अह मुर्ती और नांअ कसरअ आसा?”
\v 21 तिन्नैं उत्तर दैनअ कि एथ आसा कैसर राज़ेओ नांअ और मूर्ती। तैबै प्रभू यीशू तिन्नां लै बोलअ, “ज़ुंण कैसर राज़ेओ आसा, तेऊ दैआ कैसर राज़ै लै और ज़ुंण परमेश्वरो आसा, तेऊ दैआ परमेश्वरा लै।”
\v 22 एसा गल्ला शुणीं हुऐ तिंयां रहैन और तिंयां लागै प्रभू यीशू मसीह छ़ाडी हांढदै।
\s आदमींओ भी ज़िऊणअ और बैह
\r (मरकुस 12:18-27; लूका 20:27-40)
\p
\v 23 तेसाई धैळी सदुकी ज़ुंण इहय बोला कि मूंऐं दै आदमींओ भी ज़िऊणअ निं आथी, तिंयां प्रभू सेटा लै आयै और तिन्नैं पुछ़अ,
\v 24 “हे गूरू, मुसा नबी आसा इहय बोलअ द कि ज़ै कुंण बगैर आदी लुआदी हुऐ मरे, ता तेऊए बेटळी संघै सका तेऊओ भाई बैह करी और तेऊलै सका लुआद पैदा करी?
\v 25 ऐबै म्हारै तै एकी ज़ैगा सात भाई, पैहलअ भाई मूंअ बैह करी करै और तेऊए निं आद लुआद हुई ता तेऊए बेटळी लागी दुजै संघै रहंदी।
\v 26 पर दुजै और चियै संघै बी हुअ इहयई, इहय करै तिन्नां साता भाई तैणीं रह इहयई हंदअ लागी।
\v 27 तिन्नां सोभी मरनै का बाद खिरी सह बेटळी बी मूंईं।
\v 28 ता ज़ै तिंयां ज़ांऊं भीई ज़िऊई उझ़िए, तै सह बेटळी तिन्नां साता भाई मांझ़ै कसरी बेटळी ह्णीं? किल्हैकि तेसा त तिन्नां सोभी संघै बैह हेरअ द करी।”
\v 29 प्रभू यीशू तिन्नां लै उत्तर दैनअ कि “तम्हैं निं पबित्र शास्त्रा और परमेश्वरे सामर्था ज़ांणदै, इहय करै आसा तम्हैं भूला दी पळै दै।
\v 30 किल्हैकि ज़िऊई उझ़ुई करै (पुनरूत्थान ह्ई करै) निं बैह शादी हणीं; पर तिंयां हणैं सबर्गै परमेश्वरे दुता ज़िहै।
\v 31 पर मरी करै ज़िऊंदै हणेंए बारै तम्हैं शास्त्र निं पह्ळअ आथी! ज़ुंण तम्हां का परमेश्वरै बोलअ द आसा कि,
\v 32 “हूँ आसा अब्राहमों परमेश्वर, और इसहाको परमेश्वर, और याकुबो परमेश्वर?” सह निं मूंऐदै आदमींओ परमेश्वर आथी पर सह आसा ज़िऊंदैओ।”
\v 33 प्रभूए एऊ उपदेशा शुणीं हुऐ लोग रहैन।
\s सोभी का बड़ी आज्ञा
\r (मरकुस 12:28-34; लूका 10:25-28)
\p
\v 34 ज़ांऊं फरिसी शुणअ कि तेऊ की सदुकिए बोलती बंद; ता तिंयां हुऐ कठा।
\v 35 ता तिन्नां बिच़ै एकी शास्त्रा ज़ाळणै आळै आदमीं प्रभू परखणा लै पुछ़अ,
\v 36 “हे गूरू, शास्त्रा दी कुंण ज़ेही आज्ञा आसा बडी?”
\v 37 प्रभू तेऊ लै बोलअ, “तूह आपणैं प्रभू परमेश्वरा लै करै आपणैं सारै मना, सारै प्राणां और सारी बुधी करै प्रेंम।
\v 38 बडी और पैहली आज्ञा आसा अहैई,
\v 39 और एसाई बराबर दुजी बी आसा एही आज्ञा कि तूह कर आपणै संघी साथी संघै आप्पू बराबर प्रेंम।
\v 40 ईंयांई दूई आज्ञा आसा सारै शास्त्रा और भबिश्याबाणीं करनै आळेए आथरी।”
\s मसीह कसरअ शोहरू आसा
\r (मरकुस 12:35-37; लूका 20:41-44)
\p
\v 41 ज़ांऊं फरिसी एकी ज़ैगा कठा तै हूऐ दै, ता प्रभू यीशू तिन्नां का पुछ़अ,
\v 42 “मसीहे बारै तम्हैं कै समझ़ा? सह कसरअ शोहरू आसा?” तिन्नैं दैनअ उत्तर कि ‘दाऊदो‘।
\v 43 तैबै प्रभू तिन्नां का पुछ़अ, “तै दाऊद आत्मा दी ह्ई करै तेऊलै प्रभू किल्है बोला?”
\v 44 “सह बोला इहय कि, प्रभू मेरै प्रभू लै बोलअ; मेरै दैहणै बेश, ज़ेभै तैणीं कि हूँ तेरै बैरी तेरै खुरा हेठै नां करूं।”
\v 45 “भला, ज़ै दाऊद तेऊ लै प्रभू बोला, तै सह तेऊओ पुत्र किल्है हुअ?”
\v 46 एऊ सुआलो ज़ुआब निं कोऐ बी दैई सकअ; और तधा पोर्ही निं प्रभू का सुआला पुछ़णें हिम्मत कोही पळी॥
\c 23
\s शास्त्री और फरीसी का चतैन
\r (मरकुस 12:38,39; लूका 11:43,46; 20:45,46)
\p
\v 1 तैबै प्रभू यीशू तिन्नां लोगा लै और आपणैं चेलै लै बोलअ,
\v 2 “शास्त्री और फरिसी आसा मुसा नबीए ज़ैगा दी बेठै दै,
\v 3 इहय करै तिंयां ज़िहअ बी तम्हां लै बोले, तिहअ करै और मनै; पर तिन्नां ज़िहै काम निं करी; किल्हैकि तिंयां बोला ता बोला पर करदै निं आथी।
\v 4 तिन्नां का आसा ईहै भारी बोझ़ै ज़ुंण तिंयां च़की निं सकदै, तेता लादा तिंयां होरी आदमिए पिठी; पर आप्पू निं उटअ पाच तुआणअ करनअ च़ाहंदै।
\v 5 तिंयां करा आपणै सोभ काम लोगा रहैऊणा लै; तिंयां करा आपणैं गळा दी जंतरा खुल्है और आपणै झीकळेए पाल्लै करा लाम्मैंं।
\v 6 हर ज़ैगा दी लोळी तिन्नां सोभी का बधिया रहणा लै और सभा दी लोळी तिन्नां खास-खास मुखिए ज़ैगा बेशणा लै।
\v 7 बज़ारै लोळी तिन्नां लै सोभी महाराज़ किय और ज़ै तिन्नां लै गूरूज़ी बोलअ तै ह्आ तिंयां खुश।
\v 8 पर तम्हैं निं आपणै आप गूरू बणीं, किल्हैकि थारअ आसा एकै गूरू, और तम्हैं सोभ आसा आप्पू मांझ़ै भाई-भाई।
\v 9 धरती दी निं कोही लै आपणअ बाब बोली किल्हैकि थारअ आसा एकै बाब ज़ुंण स्बर्गै आसा।
\v 10 नां ता आपणैं आप मालक बणीं; किल्हैकि थारअ आसा एकै मालक, मतलब मसीह,
\v 11 ज़ुंण तम्हां मांझ़ै बडअ होए, सह बणें पैहलै थारअ सेऊआकार।
\v 12 ज़ुंण बी आपणै आप बडअ बणें, सह करनअ होछ़अ। और ज़ुंण बी आपणै आप होछ़अ बणें, सह करनअ बडअ।
\s शास्त्री और फरीसीए पाखंडे मखभरी
\r (मरकुस 12:40; लूका 11:39-42,44,52; 20:47)
\p
\v 13 हे कपटी शास्त्री, फरिसिओ, तम्हां लै हाय! तम्हैं करा माह्णूंए स्वर्गे दुआर बंद, ना ता आप्पू तेथ नाशदै, और ना होरी नाशणैं दैन्दै॥
\v 14 हे कपटी शास्त्री फरिसिओ, तम्हां लै हाय! तम्हैं पा बिधबे घरा बणां खाई और होरी का रहैऊणा लै करा तम्हैं बड़ी देर तैणीं प्राथणां, तैहीता सोभी का ज़ादी सज़ा तम्हा भेटणीं।
\p
\v 15 हे कपटी शास्त्री फरीसिओ, तम्हां लै हाय! तम्हैं करा एकी आदमीं आपणैं पक्षा लै आळणें तैणीं माटअ-पाणीं कठा और ज़ांऊं सह पक्षा दी एछा ता तेऊ पा आप्पू का दुगणैं नरका दी।
\p
\v 16 हे काणैं मुखिएओ, तम्हां लै हाय! ज़ुंण इहय बोला कि ज़ै कोई मांदरे कसम खाऐ ता तेतो निं किछ़ै हंदअ पर ज़ै कुंण मांदरे डाहै दै सुनेए कसम खाए ता तेऊ लै लागणअ दोश।
\v 17 हे मुर्खो, और काणैंओ, बडअ कुंण आसा,सुंन्नअ कि सह मांदर ज़सा करै सुंन्नअ पबित्र ह्आ?
\v 18 तेखअ बोला इहय कि ज़ै बेदीए कसम खाऐ ता तै निं किछ़ै हंदअ, पर ज़ुंण भेंट तेथ दी च़ढाऊई दी आसा, ज़ै तेते कसम खाए ता तेऊ लागणअ दोष।
\v 19 हे काणैंओ, बडअ कुंण आसा, सह भेंट कि सह बेदी; ज़सा करै सह भेंट पबित्र हआ?
\v 20 तैहीता ज़ुंण बेदीए कसम खाआ, सह खाआ तेसा बेदीए और तेथ परैंदै डाही दी भेंटा दुहीए कसम।
\v 21 ज़ुंण मांदरे कसम खाआ, सह खाआ तेऊ मांदरे और तेऊ दी रहणैं आळै दुहीए कसम।
\v 22 ज़ुंण स्बरगे शपथ खाआ सह खाआ तेऊ स्बर्गे सिंघासणा और तेथ परैंदै बेठै दै दुहीए कसम।
\p
\v 23 हे कपटी शास्त्री और फरिसिओ, तम्हां लै हाय!, तम्हैं दैआ पदिनैए, सुंफो और ज़ीरैओ दसुअ भाग पर तम्हैं बिधि बधाने ज़रूरी गल्ला आसा हेरी दी छ़ाडी। हुअ ता लोळी त इहय कि तम्हैं इन्नांं ज़रूरी गल्ला बी मंदै रंहदै और तिन्नां बी नांईंं छ़ाडदै।
\v 24 हे काणैं मुखियैओ, तम्हैं फेऊळै ता छ़ान्हां पोर्ही पर ऊँट पा घुटी।
\p
\v 25 हे कपटी शास्त्री और फरीसिओ, तम्हां लै हाय! तम्हैं मांज़ा क्ऊली और थाळू परैंदा-परैंदा का पर भितरा का ह्आ तिंयां धोखै और बुराई करै भरै दै।
\v 26 हे आंधै फरीसिओ, पैहलै मांज़ा कटोरै और थाळू भितरा का ताकि तिंयां बागा का बी साफ होए।
\p
\v 27 हे कपटी शास्त्री और फरीसीओ, तम्हां लै हाय! तम्हैं आसा च़ुनै लाई दी भिती ज़िहै ज़ुंण बागा का ता धेछिआ च़मकदार पर भितरा का ह्आ तिंयां काळी।
\v 28 ठीक इहयई तम्हैं बागा का ता धेछिया धरमीं आदमीं ज़िहै, पर भितरी आसा थारी बुराई और छ़ळ कपट भरअ द।
\s शास्त्री और फरीसी लै सज़ा एछणें भविष्याबाणीं
\r (लूका 11:47-51)
\p
\v 29 हे कपटी शास्त्री और फरीसिओ, तम्हां लै हाय! तम्हैं भबिशयाबगते समाधी सज़ाऊआ और धरमिंए समाधि बणांआ,
\v 30 तेखअ बोला इहय कि ज़ै हांम्हैं आपणै बाब दादेए ज़मानैं दी हंदै ता हांम्हां निं धरमीं आदमीए हत्या करदै तै।
\v 31 इहय करै दैआ तम्हैं आप्पू लै आप्पै ग्वाही कि तम्हैं आसा तिन्नां भबिश्याबाणीं करनै आळे हत्या करनै आळेए आद लुआद।
\v 32 इहय करै भरा तम्हैं आपणैं बाब दादेए पापे घळै।
\v 33 हे शपैळो, हे करेते शोहरूओ, तम्हैं नरके सज़ा का किहअ करै बच़णैं?
\v 34 तैहीता भाळा, मूँह भेज़णैं तम्हां सेटा लै भबिष्याबगता, बुधिमान और शास्त्री; और तम्हां पाणैं तिन्नां बिच़ै कई मारी और क्रूसा दी छ़ड़ाऊणैं और कई च़िकणैं तम्हां आपणीं सभा दी कोळै करै और एकी नगरी का दुजी नगरी लै फिरनैं तम्हैं तिन्नां दळाऊंदै।
\v 35 ज़सा का धरमीं हाबिला ओर्ही बिरक्याहे शोहरू जकरयाह तैणीं, ज़ुंण तम्हैं मांदरा और बेदी बिच़ै मारी पाअ त, ज़ेतरै धरमिंओ खून धरती दी बगअ, तेतो पाप दोश पळनअ सारअ थारै मुंडै।
\v 36 हूँ खोज़ा तम्हां का सच्च़ाई कि “ईंयां सोभ गल्ला एछणीं इन्नां आझ़़कालकै ज़मानेंए लोगा लै।”
\s येऊश्लेमा लै मखाण
\r (लूका 13:34,35)
\p
\v 37 “हे येरूशलेम, तूह ज़ुंण भबिष्याबगता मारी पाआ, और ज़ुंण ताहा सेटा लै आसा भेज़ै दै, तिन्नां लै दैआ तूह पाथरो ढो, और केतरी बारी मंऐं च़ाहअ कि ज़ेही मुरगी आपणैं बच्च़ै आपणैं फैंखा हेठै कठा करा, तिहैई हूंबी तेरै बच्च़ै कठा करूं, पर तंऐं निं च़ाहअ।
\v 38 हेरा, थारअ घअर छ़ाडअ तम्हां लै नबारसअ।
\v 39 किल्हैकि हूँ बोला तम्हां लै कि एभा पोर्ही ज़ेभै तैणीं तम्हैं इहय नांईंं बोले, कि धन्य आसा सह ज़ुंण प्रभुए नांऊंऐं एछा, तेभै तैणीं निं हूँ तम्हां का भीई धेछणअ।”
\c 24
\s मांदरे बनाशे भविष्याबाणीं
\r (मरकुस 13:1,2; लूका 21:5,6)
\p
\v 1 ज़ांऊं प्रभू यीशू मसीह मांदरा का निखळी करै हांढदअ लागअ, ता च़ेलै लागै प्रभू सेटा मांदरे कलाकारी रहैऊंदै।
\v 2 प्रभू तिन्नां लै बोलअ तम्हैं कै इन्नांं सोभी गल्ला भाळदै निं आथी? हूँ खोज़ा तम्हां का सच्च़ाई कि इधी निं एक पाथरा परैंदै पाथर बी इहय छ़ुटणअ ज़ुंण ढोळणअ निं आथी।
\s सांगट और क्लेश
\r (मरकुस 13:3-13; लूका 21:7-19)
\p
\v 3 ज़ांऊं प्रभू ज़ैतूने धारा दी बेठअ द थिय, ता च़ेलै कांगनरांगै प्रभू सेटा लै एछी करै बोलअ, “हाम्हां का खोज़ कि ईंयां गल्ला केभै हणीं? तेरै एछणेंओ और एऊ संसारा खतम हणेंओ कै च़िन्ह हणअ?”
\v 4 प्रभू यीशू तिन्नां लै बोलअ, “च़तैन रहा, कसरै धोखै दी निं एछी।
\v 5 किल्हैकि कई हणैं ईहै ज़ुंण मेरै नाऊंऐं एछणैं और तिन्नां बोळणअ इहय कि मसीह आसा हाम्हैं ई, और कई पळणै एऊ धोखै दी।
\v 6 तम्हां शुळणी लळाई झ़गळे च़रचा; हेरे, एता शुणीं करै निं तम्हैं हैळुई, किल्हैकि इनो हणअ आसा ज़रूरी, पर तेभै निं अंत हणअ।
\v 7 किल्हैकि ज़ाती करनअ ज़ाती लै और देशा करनअ देशा लै घात और कई ज़ैगा पळणैं माहा नकाळ, और ज़ाज़री हणीं।
\v 8 ईंयां सोभ गल्ला हणीं दुख तकलिफे शुरूआत।
\v 9 दुखा दैणा लै ढाकणैं तिन्नां तम्हां, और तम्हैं पाणैं तिन्नां मारी और मेरै नांऊंआ करै करनीं सोभी ज़ाती तम्हां संघै ज़िद।
\v 10 तेभै लागणीं तम्हां बिच़ै कई ठोह्ळ और एकी दुजेए हणैं बैरी।
\v 11 बडै भारी झ़ूठै भबिष्याबाणीं करनै आळै उझ़णै खळै और कई पाणैं तिन्नां धोखै दी,
\v 12 ज़ांऊं अधर्म बढ़णअ ता कईओ प्रेंम पळणअ फिकअ।
\v 13 पर ज़ुंण आखरी तैणीं धीर धरे, तेऊओ हणअ उध्दार,
\v 14 राईसिए सूसमाच़ारो परच़ार हणअ सारै संसारा दी ताकि सोभी लोगा लै ग्वाही होए और तेखअ हणअ अंत।
\s माहा सांगटे शुरूआत
\r (मरकुस 13:14-23; लूका 21:20-24)
\p
\v 15 तै तम्हैं तेसा नाश करनै आळी बूरी गल्ला, ज़सरी च़रच़ा दानिंएल भबिष्याबाणीं करनै आळै की ती, पबित्र ज़ैगा दी खह्ळुई दी भाळे,(ज़ुंण पह्ळे, सह समझ़े)।
\v 16 तेभै ज़ुंण यहूदिया दी होए, तिंयां ठुहरै धारा लै,
\v 17 और ज़ुंण घरा भितरी होए, तिंयां निं किछ़ू समाना लंदै घरा का बागा लै निखळी।
\v 18 और ज़ुंण खेचै होए, तिंयां निं आपणै झिकलै आणदै पिछ़ू नाशी।
\p
\v 19 तिन्नां धैळै ज़ुंण गुरभणीं और दुधा पणैंऊंदी होए, तिन्नां लै हणीं हाय।
\v 20 और प्राथणा रहै करदै लागी कि तम्हां हिंऊंदे धैळै और सबते धैळै भागणअ नां पळे,
\v 21 किल्हैकि तेसा बगती एछणअ इहय दुख क्लेश कि ज़ुंण एऊ संसारे शुरूआता का आझ़़ तैणीं कधि निं हुअ और नां कधि हणअ।
\v 22 और ज़ै तिंयां धैळी घटाऊई निं हंदी, तै नांईंं त कोई बी प्राणीं बच़णअ त; पर ज़ुंण च़ुनै दै आसा, तिन्नें कारण करै घटाऊणीं तिंयां धैळी।
\v 23 और तेसा बगती ज़ै तम्हां का कोई इहय बोले कि भाळा, मसीह आसा ईधी या इहय बोले कि मसीह आसा तिधी, तेऊओ भरोसअ निं करी।
\p
\v 24 किल्हैकि झ़ूठै मसीह और झ़ूठै भबिष्याबगता उझ़णै खळै कई, और तिन्नां बडै-बडै आख फलाअ बी करनै एते तैणीं कि ज़ुंण तम्हैं च़ुनै दै आसा, तम्हां बी धोखै दी पाई सके।
\v 25 हेरे, एसा गल्लो डाहै धैन मंऐं हेरी ईंयां गल्ला तम्हां का पैहलै ई खोज़ी।
\v 26 तैहीता ज़ै तिंयां तम्हां का बोले कि भाळा, सह आसा ज़ंगलै, ता तम्हैं निं बागै निखळी। ज़ै कुंण इहय बोले कि सह आसा कोठरी दी तै तम्हैं निं भरोसअ करी।
\p
\v 27 किल्हैकि ज़ेही बिज़ळी पुर्बा का निखळी करै पछ़मां दी च़ंमका तिहअ हणअ मेरअ एछणअ बी।
\v 28 ज़िधी डागअ मूँअ द होए तिधी हणीं गरली बी।
\s मांण्हूए शोहरुओ फिरी एछणअ
\r (मरकुस 13:24-27; लूका 21:25-28)
\p
\v 29 तिन्नां धैळीए दुख क्लेशा का बाद सुरज़ हणअ न्हैरअ, और ज़ोथे च़ंमक बी पळनी फिकी और तारै बी चुटणैं सरगा का और सरगे सारी शगती हणीं आजू-पिछ़ु।
\v 30 तेभै धेछणअ तम्हां का मेरअ च़िन्ह सरगा दी, और तेभै हणैं धरतीए सोभ कुल-ज़ातीए लोग हिका पटाकदै; हूँ भाळणअ तिन्नां बड़ी शगती दी और बडै ठाहठ-बाहठा और गुणगाना संघै सरगै बादळा बाती एछदअ।
\v 31 मूँह भेज़णैं नरशिंगेए एकी बडै बोला संघै आपणैं स्बर्गदूत और तिन्नां सरगे एकि कुंणै का दुजै कूंणैं तैणीं करनै च़ऊ दिशा का आपणैं च़ुनै दै कठा।
\s अंजीरे पेळो उदाहरण
\r (मरकुस 13:28-31; लूका 21:29-33)
\p
\v 32 अंज़ीरे पौधै का शिखळा दृशटांता; ज़ेभै तेते डाळी नरम ह्आ, और तेता का पाची निखळदी लागा, तै संमझ़ा तम्हैं कि गरमींऐ धैळी आसा नेळ एछणैं आळी।
\v 33 ठीक इहयई ज़ेभै तम्हैं इन्नां सोबी गल्ला हंदी भाळे, ता तेभै ज़ाणैं तम्हैं कि सह धैळी आसा नेळ, और इहय समझ़ै कि सह आसा थारै दुआरै ई।
\v 34 हूँ खोज़ा तम्हां का सच्च़ाई कि ज़ेभै तैणीं ईंयां गल्ला ह्ई नांईंं मुके, तभै तैणीं निं अह पोस्ती खतम हणीं।
\v 35 सरग और धरती टळणैं; पर मेरी गल्ला निं टळणीं।
\s बिऊधै रहै
\r (मरकुस 13:32-37; लूका 17:26-30, 34-36)
\p
\v 36 तेसा धैळी और तेऊ बगते बारै निं कोहै ज़ाणदअ, ना स्बर्गदूत, ना पुत्र। तेता ज़ाणा सिधअ पिता परमेश्वर।
\v 37 ज़िहै नुहे धैळै तै तिहअई हणअ मेरअ एछणअ बी।
\v 38 किल्हैकि ज़िहै ज़ल परळया का पैहलै ज़ेभै तैणीं नुंह ज़हाजा दी नांईंं बेठअ, तेभै तैणीं रहै लोग खांदै-पिंदै और तिन्नां बिच़ै रहा ती बैह शादी हंदी।
\v 39 ज़ांऊं तैणीं तिंयां ज़ल परळया दी नांईं बहाऊऐ, तेभै तैणीं निं तिन्नां का किछ़ बी पतअ च़लअ। ठीक तिहअई हणअ मेरअ एछणअ बी।
\v 40 तेसा बगती दुई ज़ह्णै हणैं खेचै, तिन्नां मांझ़ै एक च़कणअ उझ़ै और एक छ़ाडणअ तिधी।
\v 41 दूई बेटळी हणीं घरटा पिशदी, एक च़कणीं उझ़ै और दुजी छ़ाडणीं तिधी।
\v 42 तैहीता बिऊधै रहै, किल्हैकि तम्हैं निं ज़ाणदै कि थारअ प्रभू केभै एछणअ।
\v 43 पर इहय ल्आ समझ़ी की ज़ै घरे मालका का इहय पतअ हंदअ कि च़ोर केऊ पहरै एछणअ, ता तै रहणअ त तेऊ बिऊधै और आपणै घरै निं दैंणीं ती तेऊ च़ोरी हणैं।
\v 44 ठीक इहयई तम्हैं बी रहा हमेशा तैर, किल्हैकि ज़हा बगते बारै तम्हैं सोच़दै बी निं आथी, तेभैई एछणअ हूँ।
\s बिश्वासा करने जोगी दास और दुष्ट दास
\r (लूका 12:41-48)
\p
\v 45 ता, इहय विश्वासा करनै जोगी और बुधिमान माह्णुं कुंण आसा ज़ुंण तेऊए मालक आपणैं नोकर च़ाकरा परैंदै मेट बणाअ; ताकि तिन्नां लै रोटी पाणीं करे दैई?
\v 46 धन्य आसा सह दास, ज़हा तेऊओ मालक एछी तेऊ इहयई करदै भाळे।
\v 47 हूँ खोज़ा तम्हां का सच्च़ाई कि तेऊ बणांणअ सह आपणीं सारी संपतिओ भड़ारी।
\v 48 पर ज़ै सह दुशट दास इहय सोच़दअ लागे कि मेरै मालक एछणा लै आसा मैची देर,
\v 49 और इहय समझ़ी करै आपणै साथी च़िकदअ लागे, और शराबी संघै खाऐ पिए,
\v 50 ता तेऊ दासो मालक एछणअ एही बगती, ज़ेभै सह न्हैळअ निं होए लागअ द। और इहै बगतै कि सह निं ज़ाणदअ और
\v 51 तेऊ लै भेटणीं एही सज़ा ज़ेही कपटी लै ह्आ और तिधि हणअ लेरनअ और दांद पिशणैंओ काम।
\c 25
\s दसा कुंआरीओ दृष्टांत
\p
\v 1 तैबै स्बरगो राज़ हणअ तिन्नां दस कुंआरी ज़िहअ ज़ुंण आपणैं- आपणै मसलै ज़ाळी निखळी आपणैं दुल्है का मिलदी।
\v 2 तिन्नां बिच़ै ती पांज़ मुरख पर पांज़ ती समझ़दार।
\v 3 तिन्नैं मुरखै आपणैं-आपणैं मसालै ता ज़ाळी करै निंयैं; पर आपणै हाथै तेल निं निंयंं।
\v 4 पर तिन्नैं समझ़दारै पाई आप्पू संघै तेले कुप्पी बी भरी करै।
\v 5 ज़ांऊं दुल्है एछणा लै देरी पळी ता तिन्नां लागी राची निंजा करै उंघी, और बादा का तिंयां सुती।
\p
\v 6 आधी राची मच़ी गाज़ै-बाज़ेए धूम, कि हेरा दुल्हअ आअ और तेऊ सेटा मिलदै च़ाला।
\v 7 तैबै तिंयां दस कुंआरी आपणैं-आपणैं मसालै ठीक करदी लागी।
\v 8 ता तिन्नैं मुरखै समझ़दारा का बोलअ कि आपणै तेला का दैआ थोळअ-थोलअ हाम्हां लै बी, किल्हैकि म्हारै मसालै लागै हिशदै।
\v 9 पर तिन्नैं समझ़दारै तिन्नां लै उत्तर दैनअ कि “इहय निं ह्आ कि अह तेल नां हाम्हां लै पूरअ हआ और ना तम्हां लै, एता का आसा भलअ इहय कि तम्हैं आणा हाटी का आप्पू लै होर तेल मोलै ल्ई।”
\v 10 ज़ांऊं तिंयां हाटी लै तेला मोल लंदी नाठी ता तेतरी ग्अ दुल्हअ एछी और ज़ुंण तैर थी तिंयां ता नाठी तेऊ संघै बैह करी तेऊए घरा लै और दुआर हुअ बंद।
\v 11 एता बाद तिंयां दुजी कुंआरी बी लागी बोलदी कि “हे मालक, हे मालक, हाम्हां लै बी खोल दुआर पोर्ही।”
\v 12 तेऊ तिन्नां लै ज़बाब दैनअ कि “हूँ खोज़ा तम्हां का सच्च़ाई कि हुं नि तम्हां ज़ाणदअ।”
\v 13 “तैहीता ज़ागदै रहा, तम्हैं ना ता तेसा धैळी ज़ाणदै और ना ता तेऊ बगता ज़ाणदै।
\s तोळैओ दृष्टांत
\r (लूका 19:11-27)
\p
\v 14 किल्हैकि अह आसा तेऊ आदमींए दशा ज़िहअ ज़ुंणीं परदेसा लै नाशदी बारी आपणीं सारी सम्पती डाई आपणैं नोकरा च़ाकरा का सभाळी।
\v 15 तेऊ दैनै एकी का पांज़ तोळै, दुजै लै दुई तोळै ता चिउथै लै एक तोळअ; मतलब हरेकी लै ज़ेतरअ ज़ुंण सबाळी सका; तेतरअ-तेतरअ दैनअ और आप्पू नाठअ सह परदेसा लै।
\v 16 तैबै ज़सा लै तेऊ पांज़ तोळै दैनै तेऊ किय नढैऊऐ तेता करै लैण-दैण शुरू और तिहअ करै तेऊ खटै तेता करै पांज़ तोळै होर।
\v 17 इहय करै ज़सा लै दुई तोळै दैनै तै तेऊ बी खटै दुई होर।
\v 18 पर ज़सा लै एकै तोळअ भेटअ त, तेऊ खणअ एक खाड संघा सह तेऊए मालक दैनअ द रप्ई डाहअ तेऊ तेथ दाबी।
\p
\v 19 तेखअ हूअ इहय कि कई धैळै बाद ज़ांऊं तिन्नां नोकर‍ च़ाकरो मालक घरा लै बापस आअ और तिन्नां का साबा कताबा लंदअ लागअ,
\v 20 ता ज़हा लै पांज़ तोळै दैनै तै, तेऊ पांज़ तोळै आणीं करै मालक लै बोलअ, “हे मालक तंऐं ज़ुंण मुल्है पांज़ तोळै सबाळै तै, भाळ; तेता करै खटै मंऐं पांज़ तोळै होर।"
\v 21 तेऊए मालक बोलअ तेऊ लै इहय, “शाबाश, धन्य आसा तूह, तूह आसा रांबळअ और भरोसै करनै लाईक; किल्हैकि तंऐं किय थोळै दी विश्वास, मूँह बणांणअ तूह खासी च़िज़ो मालक और तूह नाशणअ प्रभूए खुशी दी।
\p
\v 22 इहयई ज़सा लै दुई तोळै दैनै तै, तेऊ बी दुई तोळै आणीं करै बोलअ, “हे मालक तंऐं ज़ुंण मुखा दुई तोळै सबाळै तै, भाळ मंऐं खटै तेता करै दुई तोळै होर।”
\v 23 तेऊए मालक तेऊ लै बोलअ, “शाबाश, तूह आसा मेरअ भरोसै लाईक दास तुबी रहअ थोळै दी विश्वासी एबै मूँह बणाणअ तूह खासी गल्लो मालक, और तूबी नाशणअ प्रभूए खुशी दी।”
\p
\v 24 खीरी आअ सह ज़सा एकै तोळअ भेटअ त, तेऊ बी एछी करै बोलअ, “हे मालक, मुखा त तेरअ थोघ कि तूह आसा बडअ काठअ आदमीं। तूह ज़िधी नांईंं ब्ऊंदअ तिधा का ल्ऊआ और ज़िधी नांईंं छिंगदअ तिधा का झाळा।”
\v 25 तैहीता हूँ डरअ ताखा और मंऐं डाहअ तंऐं दैनअ द तोळअ माटै जैंदरी च़ोरी करै दाबी; भाळ, अह आसा सहैई ज़ुंण तंऐं दैनअ त।
\v 26 तेऊए मालक तेऊ लै ज़बाब दैनअ, “कि हे दुष्ट, आळसी नोकरा, ज़ै ताखा इहय थोघ थिय कि ज़िधी हूँ नांईंं ब्ऊंदअ तिधा का ल्उआ और ज़िधी हूँ नांईंं छिंगदअ; तिधा का झाळा,
\v 27 तै तंऐं त दैणअ मेरअ रप्ई सेठ बपारी का और किछ़ न किछ़ हूँ तेऊ का आपणअ धन बैज़ा संघी ता लंदअ बापस।
\v 28 तैहीता एऊ का मांगा एऊ तोळै बापस और एऊ दैआ तेऊ लै ज़सा का दस तोळै आसा।
\v 29 किल्हैकि ज़सा का आसा, तेऊ लै दैणअ होर और तेऊ का हणअ खासअ। ता ज़सा का नांईंं आथी; तेऊ का छ़ड़ैऊणअ सह बी पोर्ही ज़ुंण तेऊका आसा।
\v 30 ता एऊ नकाम्मैं नोकरा पाआ बागे न्हैरी खुडी दी ज़िधी सिधअ लेरनेओ और दांदा पिशणेओ काम आसा।
\s न्याये धेळी
\p
\v 31 ज़ांऊं माह्णूंओ शोहरू आपणैं गुणगाना दी एछणअ, और स्बर्गदूत तेऊ संघै एछणैं, तभै हणअ सह आपणैं गुणगाना दी आपणैं सिंहासणा दी बेठअ द।
\v 32 तेभै सोभै ज़ाती करनी तेऊ सेटा कठा; और ज़िहअ फुआल बाकरी का भेडा ज़ुदअ करा, तिहैई करनै तिंयां तेऊ एकी दुजै का ज़ुदै।
\v 33 भेडा करनीं तेऊ आपणीं दैहणीं पाशळी और बाकरी करनीं तेऊ आपणीं बांऊंई पाशळी खळी।
\v 34 तैबै राज़ै आपणीं दैहणीं पाशळी आळै लै बोळणअ, हे मेरै बापुए धनबान लोगो, एछा, तेसा राईसिए अधिकारी बणा, ज़ुंण तम्हां लै शुरू का ई आसा हेरअ द बणाई डाही।
\v 35 किल्हैकि हूँ त भुखअ और तम्हैं दैनअ मुल्है खाणा लै; हूँ त नचिशअ और तम्हैं पणैंऊंअ मुखा पाणीं, हूँ थिय परदेसी और तम्हैं दैनी मुल्है आपणै घरै रहणा लै ज़ैगा।
\v 36 हूँ त नांगअ और तम्हैं दैनै मुल्है बाह्नणां लै झिकळै, हूँ त बमार और तम्हैं की मेरी हेर सभाळ, हूँ त जेहल पाअ द और तम्हैं आऐ मूँह सेटा लै हेरा सभाळा।
\p
\v 37 तेभै दैणअ धरमीं आदमीं तेऊ लै इहय उत्तर कि “हे प्रभू, हाम्हैं कधू भाळअ तूह भुखअ कि हाम्हैं खैऊअ? और तूह कधू त नचिशअ कि ताखा हाम्हैं पणैंऊंअ?
\v 38 और हाम्हैं कधू भाळअ तूह परदेसी कि घरै डाहअ और कधू त नांगअ कि हाम्हैं ताखा झिकलै भनैऊंऐ?
\v 39 कधू त तूह बमार और कधू त तूह जेहला दी और कधू आऐ हाम्हैं ताह सेटा लै हेरा सभाळा?
\v 40 तेभै धर्मीं राज़ै तिन्नां लै उत्तर दैणअ, “हूँ खोज़ा तम्हां का सच्च़ाई कि ज़ुंण तम्हैं इन्नां मेरै होछ़ै का होछ़ै भाई मांझ़ै कसा एकी संघै बी किय, सह किय तम्हैं मूल्है।
\p
\v 41 तैबै तेऊ आपणीं बांऊंई पाशळी बाखा आळै लै बोळणअ, हे शापै दै लोगो, मूँह सेटा का नाशा तेसा कधी ना खतम हणैं आळी आगी जैंदरी ज़ुंण शैताना और तेऊए दुता लै आसा बणांई दी।
\v 42 किल्हैकि ज़ेभै हूँ भुखअ त तेभै निं तम्हैं मुल्है रोटी दैनीं, और हूँ त नचिशअ और तम्हैं निं मुखा पाणीं बी पणैंऊंअ।
\v 43 हूँ त परदेसी पर तेभै निं तम्हैं मुल्है आपणैं घरै रहणा लै ज़ैगा दैनीं, हूँ त नांगअ और तम्हैं निं मुल्है झिकळै दैनै, हूँ त बमार और जेहला दी पर तम्हैं निं मेरी हेर सभाळ की।
\p
\v 44 तेभै दैणअ तिन्नां तेऊ लै उत्तर, “हे प्रभू हाम्हैं कधू भाळअ तूह भुखअ, नचिशअ,नांगअ, परदेसी बमार या जेहला दी, और कधू निं हाम्हैं तेरी सेऊआ टैहल की।
\v 45 तेभै दैणअ तेऊ तिन्नां लै जबाब कि “हूँ खोजा तम्हां का सचाई कि जुण तम्हैं मेरै इन्नां होछै का होछै संघै नांईंं किय, सह निं तम्हैं मुल्है किय आथी।
\v 46 एते तैणीं अह अनंत सजा आसा तम्हां लै और धरमीं नाशणैं अनंत जिऊणा लै।
\c 26
\s यीशूए खलाफ षड़यंत्र
\r (मरकुस 14:1,2; लूका 22:1,2; यूहन्ना 11:45-53)
\p
\v 1 ज़ांऊं प्रभू यीशू मसीह इन्नां गल्ला बोली मुकअ, ता एता बाद सह आपणैं च़ेलै लै बोलदअ लागअ,
\v 2 “तम्हां का आसा थोघ कि दुई धैळै बाद आसा फसेओ पर्ब; और मांह्णूंओ शोहरू ढाकणअ क्रूसा दी मारना लै।”
\p
\v 3 तैबै याजकै और पुरनिंऐ काईफा नांऊंऐ माहायाजके आंगणैं कठा ह्ई एक बेठक की।
\v 4 तिधी तिंयां आप्पू बिच़ै जोगा करदै लागै कि यीशू ढाकणअ हाम्हां छ़ळ कपट करी करै बी और सह पाणअ मारी।
\v 5 तेखअ तिंयां इहय बी लागै बोलदै कि जाचे धैळी निं हाम्हां इहय करनीं, इहय निं ह्आ कि लोग करे घामअ।
\s बेतनिंयाह यीशूए सीख
\r (मरकुस 14:3-9; यूहन्ना 12:1-8)
\p
\v 6 ज़ांऊं प्रभू यीशू मसीह बेतनिंयाह कोळ्हीए घरै त,
\v 7 ता एक बेटळी आई और एकी भांडै दी एक किम्मती खुशबूदार इत्र आणअ और ज़ांऊं प्रभू यीशू मसीह रोटी खांदा त बेठअ द, ता तेसा तरैळअ प्रभू यीशूए मूंडै।
\v 8 एता भाळी बोलअ च़ेलै इहय कि अह एतरी मैंहगी च़ीज़ किल्है की एसा बरैबाद?
\v 9 अह बिकणअ त बडी बधिया किंमती और तिन्नां ढबै सका तै कंगाळा लै बांडी।
\v 10 अह गल हेरी प्रभू यीशू समझ़ी और तेऊ तिन्नां लै बोलअ एसा लै किल्है आसा लागै दै बूरै बोलदै, एसा की मूँह संघै भलाई।
\v 11 कंगाळ रहणैं तम्हां संघै कबल्लै, पर हूँ निं तम्हां संघै कबल्लअ च़ालअ रह्ई।
\v 12 एसा ज़ुंण अह मेरी देही दी इत्र तरैळअ, अह किय एसा मूँह दाबणा लै।
\v 13 हूँ खोज़ा तम्हां का सच्च़ाई कि सारै संसारा दी ज़िधी बी सुसमाच़ार परच़ार हणअ, तिधी हणअ एसरै एऊ कामें गल्ला बी ज़रूरी।
\s यहूदा इसकरोतिओ बशभासघात
\r (मरकुस 14:10,11; लूका 22:3-6)
\p
\v 14 तैबै यहूदा इसकरोती नांऊंऐ च़ेलै तिन्नां बाराह मांझ़ै एकी माहायजका सेटा नाशी करै बोलअ,
\v 15 “ज़ै हूँ यीशू थारै हाथै ढाकणैं दैंऊं, ता तम्हां मुल्है कै दैणअ? तिन्नैं बोलअ इहय कि ताल्है दैणैं तिह च़दिए सिक्कै तोली करै।
\v 16 तांऊं तेभी पोर्ही लागअ सह प्रभू यीशू ढाकणें मोकै लोळअ।
\s च़ेलै संघै सज़ेळी रोटीए पर्बो आखरी भोज़
\r (मरकुस 14:12-21; लूका 22:7-13, 21-23; यूहन्ना 13:21-30)
\p
\v 17 सज़ेळी रोटिए पर्बा का पैहली धैळी च़ेलै प्रभू यीशू का पुछ़दै लागै, “हे प्रभू , तूह किधी च़ाहा कि हाम्हैं ताल्है पसहे पर्बे रोटी बणांणें तैरी करे?”
\v 18 प्रभू यीशू तिन्नां लै बोलअ, “नगरी नाशै फलाणैं आदमीं सेटा और तेऊ लै बोलै कि गुरू बोला इहय कि मेरअ बगत आसा नेळ, और मूँह मनांऊंणअ तेरै घरै च़ेलै संघै एछी अह पर्ब।
\v 19 इहय करै च़ेलै बी ज़िहअ बोलअ तिहअई किय और फसहे पर्बो भोज़ तैर किय।
\p
\v 20 ज़ांऊं सान्ह पळी ता प्रभू यीशू मसीह तिन्नां बाराह च़ेलै संघै रोटी खांदअ बेठअ।
\v 21 ज़ांऊं तिंयां खांदै लागै, ता प्रभू तिन्नां लै बोलअ, “हूँ खोज़ा तम्हां का सच्च़ाई कि, तम्हां बिच्च़ै बझ़ैळणअ हूँ कसा एकी ज़ह्णैं ढाकणै।
\v 22 एसा गल्ला शुणीं हुऐ तिंयां बडै भारी उदास और सोभ लागै प्रभू का पुछ़दै कि, “हे गुरू, सह कुंण आसा?
\v 23 प्रभू तिन्नां लै उत्तर दैनअ, “ज़ुंणीं मेरै थाळू दी हाथ पाअ, तेऊई बझ़ैळणअ हूँ ढाकणैं।
\v 24 मांह्णूंओ शोहरू ता नाशणअ तिहअ ई ज़िहअ तेऊए बारै लिखअ द आसा; पर तेऊ आदमीं लै आसा शोग ज़सा सह ढाकणैं बझ़ैळणअ; तेऊ लै त भलअ इहयई कि तेऊओ ज़ल्म ही नांईंं हंदअ।”
\v 25 तैबै यहूदा इसकरोती ज़ुंणीं प्रभू यीशू ढाकणैं लाअ त बझ़ैळी तेऊ प्रभू लै बोलअ, “सह हूँ किनि आसा?” तेऊ बोलअ तेऊलै, "तूह मुकअ बोली।”
\s प्रभू भोज़
\r (मरकुस 14:22-26; लूका 22:14-20 1कुरिंथियों 11:23-25)
\p
\v 26 प्रभू तेऊ लै बोलअ, “तूह मुकअ बोली”, और ज़ांऊं तिंयां खांदै तै लागै दै; प्रभू यीशू रोटी हाथै ल्ई और परमेश्वरा का आषिश मांगी करै चोळी; और सोभी च़ेलै लै दैई करै बोलअ, “हुंजा, एसा खाआ, अह आसा मेरी देह।”
\v 27 तेखअ प्रभू दाखरसा करै भरअ द कटोरअ च़कअ और धन्याबाद करी करै आपणैं च़ेलै लै दैनअ और बोलअ, “एता का झुटा तम्हैं सोभै”,
\v 28 किल्हैकि अह आसा मेरै न्ऊंऐ बायदेओ खून, अह बगणअ कईए पाप माफी करना लै।
\v 29 हूँ बोला तम्हां लै इहय कि दाखो अह रस निं मूँह तेभै तैणीं झुटणअ ज़ेभै तैणीं तम्हां सोभी संघै बेशी आपणैं बाप्पूए राईसी न्ऊंअ रस ना झुटूं।
\v 30 एता बाद तिंयां भज़न गान करी करै नाठै ज़ैतून धारा लै।
\s पतरसे नकार करनें भविष्याबाणीं
\r (मरकुस 14:27-31; लूका 22:31-34; यूहन्ना 13:36-38)
\p
\v 31 तैबै प्रभू यीशू तिन्नां लै बोलअ, “तम्हैं हणैं आझ़़ राची ई मुखा दूर; किल्हैकि शास्त्रा दी आसा लिखअ द कि “मूँह पाणअ फुआल मारी और छ़ुंडे भेडा छिंगणीं ओरी-पोरी।
\v 32 पर मूँह नाशणअ ज़िऊंदै ह्ई करै तम्हां का पैहलै गलीला देशा लै।
\v 33 एसा गल्ला शुणीं पतरसै बोलअ, “ज़ै सोभ ज़ह्णैं ताह छ़ाडी दैए, पर हूँ निं ताखा दूर हंदअ।”
\v 34 प्रभू यीशू तेऊ लै बोलअ, “हूँ खोज़ा ताखा सच्च़ाई कि आझ़़ राची मुरगै बाशणैं का पैहलै करनअ ता मुल्है चिई बारी नांईं।”
\v 35 पतरसै प्रभू लै उत्तर दैनअ कि ज़ै मूँह ता संघै मरनअ बी पळे, तैबी बी निं हूँ मुकरदअ, और इहयई बोलअ तिन्नैं होरी च़ेलै बी।
\s गतसमनिं दी प्राथणां
\r (मरकुस 14:32-42; लूका 22:39-46)
\p
\v 36 तेता बाद प्रभू यीशू मसीह गतसमनिं नांऊंऐ ज़ैगा दी नाठअ और आपणैं च़ेलै लै बोलअ कि इधी रहै तेभै तैणीं बेशी ज़ेभै तैणीं कि हूँ प्राथणां करी फिरी ना एछूं।
\v 37 प्रभू निंऐं पतरस और ज़ब्दिओ शोहरू दुहै आप्पू संघा , और प्रभू यीशूए भरुऐ गळ घुघलै दुखा दी।
\v 38 तैबै प्रभू यीशू बोलअ कि “मेरअ ज़िऊ आसा बडअ उदास इहय कि मेरै च़ालै ज़िहै प्राण निखळी, तम्हैं बेशा इधी मूंह संघै जागदै रहै सुती निं आथी।”
\v 39 तेखअ प्रभू यीशू धख आजू नाठअ और उटी बाखा लागअ प्राथणां करदअ कि “हे मेरे पिता, ज़ै ह्ई सका ता एऊ कटोरै झुटणैंओ बगत लोळी मुखा टळअ; तेबी बी ज़िहअ हूँ च़ाहा तिहअ निं पर ज़िहअ तूह च़ाहा तिहअ लोळी हुअ।”
\v 40 तेखअ प्रभू यीशू मसीह आपणैं च़ेलै सेटा लै आअ और तिंयां तै सुतै दै, और प्रभू यीशू पतरसा लै बोलअ, “तम्हैं कै मूँह संघै एकी घळी बी निं ज़ागदै रही सकदै?”
\v 41 “ज़ागदै रहा, और प्राथणां रहा करदै लागी कि तम्हैं परिक्षा दी ना पळे, आत्मां ता आसा तैर पर अह शरीर आसा कमज़ोर।”
\v 42 तेखअ प्रभू यीशू मसीह दुजी बारी प्राथणां करदअ नाठअ और एही प्राथणां की कि “हे मेरै पिता, ज़ै मेरै झुटै बगैर अह कटोरअ नांईंं हटी सकदअ ता तै लोळी तेरै दिला मनें गल्ला पूरी हुई।
\v 43 तैबै प्रभू यीशू मसीह एकी बारी भी च़ेलै सेटा लै आअ ता तिंयां तै भी सुती ग्ऐ दै किल्हैकि तिन्नें आच्छी ती निंजै भरूई दी।
\v 44 प्रभू यीशू नाठअ तिन्नां छ़ाडी भीई प्राथणां करदअ और सहैई गल बोली प्राथणां दी चिऊथी बारी।
\v 45 एता बाद प्रभू यीशू मसीह आपणैं च़ेलै सेटा आअ और तिन्नां लै बोलअ कि “ऐबै रहा सुती और आराम करा; हेरा, ऐबै ग्ई सह घळी एछी और माह्णूंओ शोहरू दैणअ पापिए हाथै ढाकणैं।
\v 46 उझ़िआ, च़ाला, भाळा, मूँह ढाकणैं आळअ ग्अ नेळ एछी।”
\s यीशू धोखै संघै ढाकणअ
\r (मरकुस 14:43-50; लूका 22:47-53; यहून्ना 18:3-12)
\p
\v 47 प्रभू यीशू त इहय बोलदअ ई लागअ द कि यहूदा ज़ुंण बाराह च़ेलै मांझ़ै एक त, सह आअ और तेउ संघै आऐ माहायाजका और पुरनिंए तरफा का एक बडअ छ़ुंड हाथै तलबारा और शोठै पाई।
\v 48 यहूदा इसकरोति त तिन्नां लै इहय बोलअ द कि ज़सा हूँ च़ुंज़ी माखी दैऊं सह आसा यीशू तेऊ ढाकै तम्हैं।
\v 49 तिधी पुजदी सह नढैऊऐ प्रभू यीशू सेटा लै आअ और बोलअ “हे गुरू, प्रणांम” संघा तेऊ दैनीं प्रभू लै च़ुंज़ी माखी।
\v 50 प्रभू यीशू तेऊ लै बोलअ, “हे साथी, ज़ेऊ कामां लै तूह आअ द आसा, तेऊ कर।” तैबै तिंयां प्रभू यीशू सेटा लै आऐ और तिन्नैं प्रभू यीशू ढाकअ।
\v 51 ता प्रभू यीशूए च़ेलै बिच़ै एकी आपणीं तलबार खिंच़ी और माहायाजके दासा लै बाही और तेऊओ कान शोटअ काटी करै धरनीं।
\v 52 तैबै प्रभू यीशू मसीह तेऊ लै बोलअ, “आपणीं तलबारा डाह काठी दी च़की, किल्हैकि ज़ुंण तलबार च़लाऊआ, तिंयां करनै तलबारा करै ई नाश।
\v 53 तूह एसा गल्ला निं समझ़दअ आथी कि हूँ सका आपणैं बाप्पू का एही अरज़ बी करी कि स्बर्गदूते भेज़ बाराह पळटणा का बी ज़ादी मूँह सेटा लै, ता सह सका एभी भेज़ी?
\v 54 पर इहय हणअ आसा ज़रूरी नांईंं ता पबित्र शास्त्रे गल्ला किहअ करै हणीं पूरी?
\v 55 तेखअ तेसाई घळी प्रभू यीशू मसीह तिन्नां लोगा लै बोलअ, “तम्हैं तलबारा और शोठै ल्ई मूँह ढाकदै आसा आऐ दै ईहै ज़िहअ कि ज़ाळणअ हूँ आसा डाकू? ज़ेभै हूँ हर धैळै मांदरै ह्आ त उपदेशा दैंदअ, तेभै निं ढाकअ हूँ तम्हैं?”
\v 56 पर ईंयां सोभै गल्ला हुई एते तैणीं कि भबिष्याबगते गल्ला पूरी होए; तैबै तिधा का सारै च़ेलै भागै प्रभू यीशू मसीह छ़ाडी करै।
\s माहासभा सह्मनैं यीशू
\r (मरकुस 14:53-65; लूका 22:54,55,63-71; यहून्ना 18:13,14, 19-24)
\p
\v 57 प्रभू यीशू मसीह ढाकणैं आळै निंयंं सह काईफा माहायाजका सेटा लै; और तिधी तै शास्त्री और पुरनिंऐ कठा हुऐ दै।
\v 58 पतरस बी दूर ज़िहअ पिछ़ू-पिछ़ू प्रभू पिछ़ू माहायाजके आंगणैं तैणीं नाठअ और तिन्नें नोकरा संघै रहअ फैसलै भाळअ बेठी।
\v 59 माहायाजक और सारी सभा ती प्रभू यीशू मारना लै झ़ुठी ग्वाही लोळै लागै दै।
\v 60 पर बडै भारी झ़ुठै गुआह आणैं पर तैबै बी निं तिन्नां प्रभू मारना लै दोश भेटी निसअ।
\v 61 खीरी बोलअ दुई ज़ह्णैं इहय कि “एऊ बोलअ इहय कि अह सका एऊ परमेश्वरे मांदरा ढोळी और चिऊथै धैळै सका भी बणांई।”
\p
\v 62 तैबै माहायाजकै खळै ह्ई करै बोलअ कि “तूह बोलदअ किल्है निं आथी? ईंयां लोग भाळ तेरै खलाफ कै ग्वाही दैआ?
\v 63 पर प्रभू यीशू मसीह रहअ‍ च़ुप्पी और तैबै माहायाजकै बोलअ, “हूँ दैआ ताल्है पबित्र परमेश्वरे कसम कि ज़ै तूह परमेश्वरो पुत्र मसीह आसा; ता तै खोज़ हाम्हां का।”
\v 64 तैबै प्रभू यीशू मसीह तेऊ लै बोलअ, “तंऐं हेरअ आप्पै बोली, पर हूँ बोला तम्हां का इहय बी कि एभा पोर्ही भाळणअ तम्हां माह्णूंओ शोहरू परमेश्वरे दैहणै बेठअ द और बादळा दी भाळणअ तम्हां एछदअ।”
\v 65 तैबै माहायाजकै आपणैं झिकळै धेळी करै बोलअ, “एऊ की परमेश्वरे निंदा, ऐबै हाम्हां कसरी ग्वाहीए कै ज़रुरत आसा? भाळा, तम्हैं सोभी शुणीं एभै की एऊ की परमेश्वरे निंदा!
\v 66 एबै थारअ किज़ै बच़ार आसा?” ता तिन्नैं होरी बी दैनअ इहय ज़बाब कि अह आसा मारनै जोगी।
\v 67 तैबै तिन्नैं प्रभू यीशूए मुंहा लै थुकअ और कोई बाही धमूकै करै और कोई च़ैडै बाही करै बोलअ,
\v 68 “हे मसीह, हाम्हां लै ला जोतश कि ताल्हैं कुंणीं बाही?
\s पतरसो नकार करनअ
\r (मरकुस 14:66-72; लूका 22:56-62; यहून्ना 18:15-18,25-27)
\p
\v 69 ता पतरस त बागै आंगणां दी बेठअ द और एकी बेटळी तेऊ का पुछ़अ कि तुबी त एऊ गलीली यीशू संघै भाळी?
\v 70 पतरसै तिन्नां सोभी सह्मनैं इहय बोली करै किय नांईंं कि तूह किज़ै बोला मुखा निं किछ़ी गल्लो थोघ आथी?
\v 71 तेता बाद नाठअ पतरस डेहळा बागै; ता तिधी बी एकी होरी पतरसा भाळी करै तिन्नां होरी का बोलअ कि अह बी त यीशू नासरी संघै।
\v 72 पतरसै किय कसम खाई नांईंं कि हूँ निं तेऊ मांह्णूं ज़ाणदअ बी आथी।
\v 73 थोळी घळी बाद ज़ुंण तिधी थियै तिन्नैं पतरसा सेटा एछी करै बोलअ, “तेरअ बोल च़ाल खोला तेरअ इहय भेद कि तूह आसा ज़रूर तिन्नां मांझ़ै एक।”
\v 74 तैबै लागअ पतरस भी सफाई दैंदअ और कसमा खांदअ कि हूँ निं तेऊ माह्णूं ज़ाणदअ, और नढैऊऐ बाशअ मुरगअ बी।
\v 75 तैबै पतरसा प्रभू यीशू बोली दी गल आद फिरी कि “मुरगै बाशणैं का पैहलै करनअ ताह मुल्है चीई बारी नांईंं। पतरस बी तिधा का नाठअ और सह लागअ हिंह-हिंह करै हीक पटाकी लेरदअ।
\c 27
\s पिलातुसे सह्मनैं यीशू
\r (मरकुस 15:1; लूका 23:1,2; यहून्ना 18:28-32)
\p
\v 1 ज़ांऊं राच भैई ता सोभी याजकै, माहायाजकै और पुरनिंऐ प्रभू यीशू मारना लै आप्पू बिच़ै जोग किय।
\v 2 संघा तिन्नैं प्रभू यीशू मसीह बाह्नअ और तिधा का सभाळअ तिन्नैं पिलातुसा हाकमा सेटा।
\s यहूदे आत्म हत्या करनीं
\r (प्रेरिते काम 1:18, 19)
\p
\v 3 ज़ांऊं यहूदा इसकरोती भाळअ कि प्रभू यीशू बणांअ तिन्नैं दोशी, और सह पचताअ बडअ भारी और तेऊ दैनै तिंयां तिह च़न्दीए सिक्कै माहायाजका और पुरनिंए लै बापस फरेऊइ,
\v 4 संघा तेऊ तिन्नां लै इहय बी बोलअ कि "मंऐं किय अह पाप कि निर्दोश दैनअ थारै हाथै? तिन्नैं बोलअ इहय कि हाम्हां किज़ै आसा तूह ज़ाण?”
\v 5 तैबै तेऊ तिंयां सिक्कै शोटै मांदरै और आप्पू लै दैनीं फांसी।
\p
\v 6 माहायाजकै तिन्नां सिक्के लै बोलअ इहय कि ईंयां सिक्कै निं भडारै डाहणैं ठीक आथी, किल्हैकि अह आसा खूने किम्मत।
\v 7 ता तिन्नैं आप्पू जोग किय, और तिन्नां सिक्कै करै ल्अ परदेसी दाबणां लै एकी खमारो खेच मोलै।
\v 8 इहय करै तेऊ खेचा नांअ आसा पळअ द आझ़़ो-आझ़़ खूनों खेच।
\v 9 इहय करै हुअ यिर्मयाह भबिशयाबगता बोलअ द बच़न पूरअ कि, “तिन्नैं तिंयां तिह सिक्कै ल्ऐ,
\v 10 और ज़ेही प्रभू मुल्है आज्ञा दैनीं ती तिहअई तिन्नैं खमारे खेचो मोल दैनअ॥”
\s पिलातुसे सुआल
\r (मरकुस 15:2-5; लूका 23:3-5; यूहन्ना 18:33-38)
\p
\v 11 ज़ांऊं प्रभू यीशू मसीह हाकमा सह्मनैं खळअ थिय, ता तेऊ प्रभू का पुछ़अ, “तूह कै यहूदिओ राज़अ आसा?” प्रभू यीशू बोलअ, “तूह आसा लागअ द आप्पै बोलदअ।”
\v 12 ज़ेभै माहायाजक और पुरनिंऐं प्रभू यीशू लै दोशा लांदै तै लागै दै, तेभै निं प्रभू तिन्नां लै किछ़ बी उत्तर दैनअ।
\v 13 एता लै हाकम पिलातुसै बोलअ, ताखा कै शुणदअ निं आथी कि ईंयां तेरै खलाफ किज़ै-किज़ै ग्वाही दैन्दै आसा लागै दै?
\v 14 पर प्रभू यीशू निं तेऊए गल्लो बी किछ़ै ज़बाब दैनअ, इधी तैणीं कि पिलातुस बी हुअ रहैन।
\s सज़ाए मौत दैणें आज्ञा
\r (मरकुस 15:6-15; लूका 23:13-25; यूहन्ना 18:39-19:16)
\p
\v 15 हाकम पिलातुसो त इहय रबाज़ कि तेऊ पर्बै सका त सह लोगा लै एकी कैदी ज़ुंण जेहला दी होए और ज़सा तिंयां लोग च़ाहे, तेऊ कैदी छ़ाडी।
\v 16 तेऊ ज़मानैं त बराब्बा नांओ एक नामीं कैदी जेहला दी बंद किय द।
\v 17 ता ज़ांऊं तिंयां कठा हुऐ, ता पिलातुसै तिन्नां लै बोलअ, “तम्हैं कसा च़ाहा कि हूँ छ़ाडूं तम्हां लै? बराब्बा छ़ाडूँ, कि यीशू, ज़हा लै मसीह बोला?
\v 18 तेऊ का थिय पतअ कि प्रभू यीशू आसा तिन्नैं ज़िदै मारै बिणा कोई दोशै ढाकअ द।
\v 19 ज़ांऊं सह न्याय आसना दी बेठअ द थिय, ता तेऊए लाळी भेज़अ तेऊ लै फैळअ कि “तूह धरमिंए मांमलै दी निं हाथ पाई आथी; किल्हैकि मूँह हूअ दा सुपनैं करै बडअ भारी दुख।
\p
\v 20 माहायाजकै और पुरनिंऐ होर लोग ईहै शकाऊऐ कि तम्हैं मांगै बराब्बा और यीशू लै बोलै इहय कि एऊ पा मारी।
\v 21 पिलातुसै ज़ांऊं इहय पुछ़अ कि इन्नां दुई मांझ़ै तम्हां कुंण लोळी कि तम्हां लै हूँ छ़ाडूं? ता तिन्नैं सोभी बोलअ इहय कि हाम्हां लै छ़ाड बराब्बा।
\v 22 पिलातुसै तिन्नां का पुछ़अ, “तै यीशूओ ज़सा लै मसीह बोला, एऊओ कै करूं?” तिन्नैं सोभी बोलअ इहय कि एऊ पा क्रूसा दी मारी।
\v 23 हाकिमैं तिन्नां का पुछ़अ कि किल्है, एऊ कै बुराई आसा की दी?” पर तिंयां लोग लागै होर बी लैळा और हाका-पकारा पाई बोलदै कि “एऊ लै दैआ क्रूसे मौत।”
\v 24 ज़ैबै पिलातुसै भाळअ कि अह गल निं बळणैं आळी आथी और इनै लाअ होर बी हाल्लअ-गोल्लअ करी, ता तेऊ पाणिंओ कटोरअ मंगाऊअ और तिन्नां सह्मनै आपणैं हाथ धोऐ और तिन्नां लै बोलअ, “हूँ आसा एऊ धरमींऐ खुना का नरदोश; और एता ज़ाणां तम्हैई।”
\v 25 तैबै तिन्नैं सोभी लोगै उत्तर दैनअ, एऊओ खून लोळी हाम्हां और म्हारै शोहरू लै पळअ।
\v 26 इहय शुणीं करै पिलातुसै बराब्बा किय कैद खानै का मुक्त और प्रभू यीशू लै कोळैए मार दैई करै सभाळअ तिन्नें हाथै क्रूसा दी मारना लै।
\s सपाहीओ यीशूओ अपमान करनाअ
\r (मरकुस 15:16-20; यूहन्ना 19:2,3)
\p
\v 27 तेखअ हाकमे सपाही प्रभू यीशू जेहला भितरा लै निंयंं और सारी पळटण की तेऊ फेर खळी।
\v 28 तेखअ तेऊए झिकळै खोल्ही करै तेऊ लै किरमिजी च़ोळअ भनैंऊअ
\v 29 और झ़रीलै कांडेओ मुकट गुंदी करै तेऊए मुंडा परैंदै डाहअ और हाथै दैनअ एक कुंगळअ शोठअ और तेऊ सह्मनैं ज़ाह्नूं दी बेशी लागै मज़ाका करदै कि हे यहूदिए राज़ैआ, ‘नमस्ते।’
\v 30 तिन्नैं प्रभू यीशूए मूंहा दी थुकअ और तेऊई शोठै करै लागै तेऊए मुंडै बांहदै।
\v 31 ज़ांऊं तिंयां ठठअ मज़ाक करी मुकै, ता सह‍ च़ोळअ तिन्नैं खोलअ और तेखअ भनैंउंऐ तेऊएई झिकलै और तेखअ निंयं तिन्नैं सह क्रूसा दी मारना लै।
\s यीशू क्रूसा दी छ़ड़ाऊणअ
\r (मरकुस 15:21-32; लूका 23:26-43; यूहन्ना 19:17-27)
\p
\v 32 बागै नाशदी बारी भेटअ तिन्नां एक शिमोन नाऊंओं कुरेनिं आदमीं और तिन्नैं सह नभेउशै ढाकअ और तेऊ लै बोलअ कि क्रूस च़क।
\v 33 तेखअ तेसा ज़ैगा ज़सा लै गुलगुता बोला, मतलब खोपळीए ज़ैगा, पुजी करै
\v 34 दैनअ तिन्नैं दाखरस झुटणा लै पर प्रभू यीशू निं सह च़ाखी करै झुटणअ च़ाहअ।
\v 35 तैबै तिन्नैं प्रभू यीशू क्रूसा दी छ़डाऊअ और परच़ी पाई करै तेऊए झिकळै बांडै
\v 36 और तिंयां रहै तिधी पहरी बेशी।
\v 37 ता पिलातुसै प्रभू यीशूए दोशपत्रा दी लिखअ कि "यहूदिओ राज़अ आसा यीशू मसीह" और तिन्नैं सह दोश पत्र तेऊए मुंडा परैंदै क्रूसा दी टोकअ।
\v 38 प्रभू यीशूए दैहणैं और बांऊंऐ छ़ड़ाऊऐ दुई होर डाकू बी
\v 39 और तेसी बाती एछदै-नाशदै करा तै आपणैं मूंड झ़ळाऊई करै तिन्नें निंदा;
\v 40 संघा करा तै तिंयां इहय बोली कि “हे मांदरा ढोळणैं आळैआ, और चिऐ धैळै बणांणैंं आळैआ, तूह आप्पू ता बच़, ज़ै तूह परमेश्वरो शोहरू आसा, तै होथ क्रूसा का धरनीं।
\v 41 इहयई माहायाजक बी पुरनिंऐ संघै मिली करै लागै ठठै मज़ाका करदै और तिंयां बोला तै इहय कि “होर ता बच़ाऊऐ एऊ पर आप्पू निं अह बच़ी सकदअ।
\v 42 अह ता “इस्त्राएलो राज़अ आसा”। ऐबै ज़ै अह क्रूसा का धरनीं होथे, तै करमैं हाम्हैं एऊ दी विश्वास।
\v 43 अह ता परमेश्वरा दी भरोसअ डाहा, ज़ै सह च़ाहा; तै ऐबै छ़ड़ैऊऐ एऊ, किल्हैकि अह बोला त इहय कि “हूँ आसा परमेश्वरो शोहरू।”
\v 44 इहयई ज़ुंण तिंयां डाकू बी क्रूसा दी छ़ड़ाऊऐ दै थियै, तिंयां बी लागै प्रभू यीशूए निंदा करदै।
\s यीशूए प्राण शोटणैं
\r (मरकुस 15:33-41; लूका 23:44-49; यूहन्ना 19:28-30)
\p
\v 45 दपहरा पोर्ही चिऊथै पहरै तैणीं रहअ तेऊ देशै घोर न्हैरअ छ़ैऊई।
\v 46 चिऊथै पहरै नेळ प्रभू यीशू ज़ोरै-ज़ोरै बोलअ, “हे मेरै परमेश्वर, हे मेरे परमेश्वर, तंऐं हूँ किल्है छ़ाडअ?”
\v 47 ता ज़ुंण तिधी खह्ळुऐ दै थियै तिन्नां मांझ़ै कई लोगै बोलअ इहय कि अह आसा लागअ द एलियाह शाददअ;
\v 48 और तिन्नां बिच़ा का एक आअ ठुहरी करै और तेऊ सिरकै दी चुशू डबेऊअ और बरछ़े मुंडकी दी लाई करै दैनअ प्रभू यीशू लै चुशणा लै।
\v 49 ता होरी बोलअ इहय कि खळिआ, भाळा हैनूं कि एलियाह एछा बी एऊ बच़ाऊंदअ।
\v 50 तैबै प्रभू यीशू ज़ोरै पुकार पाई और आपणैं प्राण शोटै।
\v 51 तै हेरा, मांदरै लाअ द परदअ धेळुअ और तेऊए हुऐ दुई भाग, और सारी धरती हुई ज़ाज़री और भिळी दी लागै पाथर चटकारदै।
\v 52 कब्रा खुली और मूंऐं दै पबित्र लोग हुऐ ज़िऊंदै
\v 53 और ज़िऊई करै नाठै तिंयां पबित्र नगरी लै और बडै भारी लोगा का तिंयां धेछुऐ बी।
\v 54 तैबै एकी सुबैदारै ज़ुंण यीशूए पहरी तै, ज़ुंण सह ज़ाज़री हुई ती, तेता का डरै और बोलअ कि अह आसा सच्च़ी "परमेश्वरो शोहरू।"
\v 55 तिधी ती बडी भारी बेटळी बी गलील देशा का प्रभू यीशूए सेऊआ करदी आई दी और तिंयां ती लागी दी इन्नां सोभी गल्ला भाळी।
\v 56 ता तिन्नां बिच़ै ती मरिअम मगदीलणीं, याकुब और योसेसे आम्मां मरिअम और ज़ब्दिए शोहरूए आम्मां बी।
\s यीशूए लाह्स दाबणीं
\r (मरकुस 15:42-47; लूका 23:50-56; यूहन्ना 19:38-42)
\p
\v 57 ज़ांऊं सान्ह च़ाली ती पळी, ता एक युसुफ नांओं अरिमतिंयांह गरांओं सेठ आदमीं, सह त आप्पू बी प्रभू यीशूओ च़ेलअ। सह आअ और तेऊ पिलातुसा का प्रभू यीशूए लाह्स मांगी।
\v 58 पिलातुसै बी दैनीं तेऊलै लाह्सा निंणें ज़ाज़त।
\v 59 युसुफै लाह्स निंई करै शेतै कापळै दी पळेटी
\v 60 और सह लाह्स डाही तेऊ नंऊंईं कब्रा दी ज़ुंण तेऊ शाफळा दी मज़दूरा लाई करै खणीं दी ती, और तेसा घोरी परैंदै एक बडी ज़ान डाही करै लागअ घरा लै हांढदअ।
\v 61 तिधी ती मरिअम मगदलनिं और दुजी मरिअम ती कब्रा सह्मनैं बेठी दी।
\s कब्रा दी पहरअ
\p
\v 62 दुजै धैळै ज़ुंण जाचे तैरी करने धैळैओ दुजअ धैळअ थिय, ता माहायाजकै और फरीसी पिलातुसा सेटा सोभी कठा ह्ई करै बोलअ,
\v 63 “हे माहाराज, हाम्‍हां का आसा थोघ कि तेऊ भरमाऊणैं आळै बोलअ त आपणीं ज़िऊंदी पलका इहय कि, “मूँह हणअ चिऊथै धैळै भी ज़िऊंदै।
\v 64 ता तूह दै एही आज्ञा कि चीई धैळै तैणीं डाहणअ हाम्हां तेसा घोरी बागै ज़िधी सह दाबअ द आसा, पहरअ पाई, इहय निं ह्आ कि तेऊए च़ेलै एछी करै तेऊए लाह्स पाऐ च़ोरी और लोगा का लागे इहय बोलदै कि सह हुअ मरी करै ज़िऊंदअ, और अह हणअ हाम्हां लै पिछ़लै धोखै का बी बुरअ।”
\v 65 पिलातुसै तिन्नां लै बोलअ, तम्हां का पहरी ता आसा, और तम्हैं नाशा, संघा दैआ आपणै साबै पा तिधी पहरअ।
\v 66 तिन्नैं बी पहरी निंयैं, और कब्रा बागै पाथरा दी रोम राज़े मोहर लाई, और तिधी पाअ सपाही करै पहरअ।
\c 28
\s यीशूओ मरी करै ज़िंऊंदै हणअ
\r (मरकुस 16:1-10; लूका 24:1-12; यूहन्ना 20:1-10)
\p
\v 1 सबते धैळी बाद, हबते पैहली धैळी, दोती दोथी मरिअम मगदीलणीं और दुजी मरिअम कब्रा भाळी आई।
\v 2 ता हेरा तिधी हुई एक बडी ज़ाज़री, किल्हैकि प्रभूओ एक स्बर्गदूत सरगा का होथअ, और सह पाथर पाअ बदळी और तेता परैंदै बेठअ।
\v 3 तेऊए झिकळै तै शेतै और तेथ त ज़िहअ पाळअ पळअ द और च़मकदअ लागअ द और तेऊओ रूप त बिज़ली ज़िहअ।
\v 4 तैबै तेऊए डरै तिंयां पहरी लागै कांबदै और तिंयां हुऐ ज़िहै मूंऐं दै ज़िहै।
\v 5 स्बर्गदूतै तिन्नां बेटळी लै बोलअ, “तम्हैं निं डरा आथी, मुखा आसा थोघ कि तम्हैं आसा लागी दी प्रभू यीशू लोळी ज़ुंण क्रूसा दी मारअ त।
\v 6 सह निं इधी आथी, पर ज़िहअ तेऊ बोलअ त; तिहअई हुअ सह ज़िऊंदअ। एछा, एसा ज़ैगा भाळा ज़िधी प्रभू त डाहअ द।
\v 7 तम्हैं करा इहय एभी नाशा तेऊए च़ेलै का खोज़ा कि सह हुअ मरी करै ज़िऊंदअ; और हेरे, सह गअ तम्हां का पैहलै गलील देशा लै नाशी। तिधी हणैं तम्हां तेऊए दर्शण, हेरे, मंऐं हेरअ तम्हां का खोज़ी।”
\p
\v 8 तिंयां हैळुई ता ज़रूर पर बड़े आनंदा दी खुशी-खुशी कब्रा सेटा का फिरी घरा लै और ठुहरी च़ेलै लै समादा खोज़दी।
\v 9 हेरा, प्रभू यीशू तिन्नां भेटअ और तिन्नां संघै की गल्ला-बाता और च़ेलै बी प्रभू सेटा एछी करै टेकअ माथअ।
\v 10 तैबै प्रभू यीशू तिन्नां लै बोलअ, “डरा निं आथी, मेरै होरी भाई लै बोला कि गलीला लै नाशा, हूँ धेछणअ तिन्नां का तिधी।
\s पहरीओ फैळअ
\p
\v 11 तिंयां ती हांढदी ई लागी दी कि तिन्नां पहरी मांझ़ै नाठै कई ज़ह्णैं नगरी लै माहायाजका का खोज़अ पूरअ हाल।
\v 12 तैबै तिन्नैं पुरनिंऐ संघै कठा ह्ई करै जोग किय, और तिन्नां सपाही लै बडी भारी च़न्दी दैई करै बोलअ कि
\v 13 एसा गल्ला निं कोही का खोज़ी, पर लोगा का बोलै इहय कि राची तै हाम्है सुतै दै और तेऊए च़ेलै पाई राची सह लाह्स च़ोरी।
\v 14 ज़ै अह गल पिलातुस हाकमें कानै पुजे, ता तेऊ संमझ़ाऊंमैं हाम्है और तम्है बच़ाऊणैं हाम्हां तेऊ खातरै का।
\v 15 ता तिन्नैं ढबै निंयैं और ज़िहअ तिन्नैं बोलअ त तिहअई तिन्नैं सोभी का बोलअ। अह गल आसा आझ़़ तैणीं बी यहूदी बिच़ै फैली दी।
\s प्रभू यीशूओ धेछणअ और आखरी आज्ञा
\r (मरकुस 16:14-18; लूका 24:36-49; यहून्ना 20:19-23; प्रेरिते काम 1:6-8)
\p
\v 16 तिंयां गैरा च़ेलै गलीलै तेसा धारा परैंदै नाठै ज़ुंण प्रभू यीशू तिन्नां का खोज़अ त।
\v 17 तिधी नाशी तिन्नां प्रभू यीशू मसीह भेटअ और तेऊ सेटा माथअ टेकअ, पर कई ज़हणैं त मैची बी मनै शक।
\v 18 प्रभू यीशू तिन्नां सेटा एछी करै बोलअ कि, “स्बरग और धरतिओ सारअ अधिकार दैनअ मुल्है,
\v 19 एता लै तम्हैं नाशा और सोभी ज़ातीए लोगा बणांआ मेरै च़ेलै, और तिन्नां लै दैआ पिता, पुत्र और पबित्र आत्में नांओऐं बपतिस्मअ।
\v 20 संघा सखाऊआ तिन्नां का तिन्नां सोभी गल्ला मनणीं, ज़ुंण मंऐं तम्हां लै आज्ञा दैनीं दी आसा; और हेरा, हूँ आसा एऊ संसारा खतम हणैं तैणीं तम्हां संघै।”
